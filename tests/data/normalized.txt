







АԤСНЫ АҲӘЫНҬҚАРРА АШЬАУСТӘ ЗАКӘАНЕИДКЫЛА




















Аҟәа
2017






«Аԥсны Аҳәынҭқарра Ашьаустә закәанеидкыла» 10.01.2007 шықәсазтәи N 1555-с-XIV (иаднакылт Аԥсны Жәлар Реизара – Апарламент 2006 ш, ԥхынҷкәынмза 28 рзы) (аредакциа 29.06.2016)






















АԤСНЫ АҲӘЫНҬҚАРРА АШЬАУСТӘ ЗАКӘАНЕИДКЫЛА



Иаднакылт
Аԥсны Жәлар Реизара – 
Апарламент
2016 ш, ԥхынҷкәынмза 28 рзы
 


АԤСАХРА АЛАЗГАЛО АУСШӘҞӘҚӘА РЫХЬӠЫНҴА

(Аԥсны Аҳәынҭқарра азакәанқәа рредакциала)
18.07.2007 N 1798-с-IX, 27.04.2009 N 2348-с-IV, 
21.07.2009 N 2426-с-IV, 30.07.2009 N 245-с-IV,
04.08.2009 N 2472-с-IV, 10.03.2011 N 2863-с-IV,
15.06.2011 N 2937-с-IV, 07.08.2012 N 3187-с-V,
29.11.2011 N 3227-с-V, 15.06.2015 N 3793-с-V,
18.11.2015 N 3910-с-V, 09.06.2016 N 4135-с-V рҟынтәи











АЗЕИԤШ ХӘҬА

I аҟәша. АШЬАУСТӘ ЗАКӘАН

1-тәи ахы. АԤСНЫ АҲӘЫНҬҚАРРА АШЬАУСТӘ ЗАКӘАНЕИДКЫЛА АҲАСАБТӘҚӘЕИ АПРИНЦИПҚӘЕИ

Ахәҭаҷ 1. Аԥсны Аҳәынҭқарра ашьаустә закәанԥҵара

Аԥсны Аҳәынҭқарра ашьаустә закәанԥҵара шьақәгылоуп абри Азакәанеидкыла ала. Ашьаустә ҭакԥхықәра азԥхьагәазҭо азакәан ҿыцқәа абри Азакәанеидкыла ралаҵара ахәҭоуп.
Абри Азакәанеидкыла шьаҭаркуп Аԥсны Аҳәынҭқарра Аконституциеи еицазхарҵахьоу жәларбжьаратәи азин азыԥҵәақәеи апринципқәеи рыла.

Ахәҭаҷ 2. Аԥсны Аҳәынҭқарра Ашьаустә закәанеидкыла аҳасабтәқәа

Абри Азакәанеидкыла ҳасабтәқәас иамоуп: ауаҩытәыҩсеи атәылауаҩи рзинқәа, рхақәиҭра, ахатәра, азеиԥш ҭышәынтәалара ауаажәларратә шәарҭадара, иааҳакәыршоу аилазаара, Аԥсны Аҳәынҭқарра аконституциатә шьақәгылашьа ацәгьаура рацәыхьчара, ауаатәыҩсаразы аҭынчреи ашәарҭадареи раԥҵара, иара убас, ацәгьаурақәа рыҟамларазы агәҽанҵара.
Абарҭ аҳасабтәқәа рынагӡаразы абри Азакәанеидкыла ишьақәнаргылоит ашьаустә ҭакԥхықәра аҵаҵӷәқәеи апринципқәеи, иҳәаақәнаҵоит иарбан умҭақәоу ауаҩ ихаҭареи, ауаажәларреи, аҳәынҭқарреи рзы цәгьаурақәас иԥхьаӡатәу, ацәгьаурақәа иҟаҵоу рзы ишьақәнаргылоит ашьауӷа хкқәеи егьырҭ ашьаус-зинтә ҟазшьақәа змоу азыԥҵәақәеи.

Ахәҭаҷ 3. Азакәанра апринципқәа 

Аумҭа цәгьауроуп ҳәа аԥхьаӡара, ашьауӷа ақәҵара ахымԥадатәра, иара убас, егьырҭ ашьаустә ҵыхәтәақәа шахылҿиаауа шьақәнаргылоит абри Азакәанеидкыла.
Ашьаустә закәан даҽа закәанк иеиԥштәны ахархәара залшом.

Ахәҭаҷ 4. Азакәан аҿаԥхьа атәылауаа реиҟарара апринципқәа 

Ацәгьаура ҟазҵаз ауаатәыҩса зегьы азакәан аҿаԥхьа еиҟароуп, ашьаус аҭакԥхықәрагьы рыдуп: дхаҵоума, дыԥҳәысума, цәаԥшшәахәыла дзеиԥшразаалакгьы, дызмилаҭзаалакгьы, ибызшәа, иабшьҭра, имазаратә ҭагылазаашьеи имаҵуратә ҭагылазаашьеи зеиԥшразаалакгьы, дахьынхозаалакгьы, адинхаҵара дшазыҟазаалакгьы, уаажәларратә хеидкылас дызҵазкуазаалакгьы, иара убас, егьырҭ иҭагылазаарақәа зеиԥшразаалакгьы.

Ахәҭаҷ 5. Ахара апринципқәа

Ашьаустә ҭакԥхықәра ауаҩытәыҩса идлоит ихара шьақәзыргыло ауаажәларразы ишәарҭоу иҟаиҵаз (иҟаимҵаз) аумҭақәеи урҭ ирхылҿиаақәаз ауаажәларразы ашәарҭара зцу аҵыхәтәақәеи рзы мацара.
Обиективла ахаратәра, д.и., харада иҟаҵоу аахазы ашьаустә ҭакԥхықәра адҵара ҟалом.

Ахәҭаҷ 6. Аиашара апринципқәа

Ашьауӷа, иара убас, егьырҭ ашьаустә зин ҟазшьа змоу ақәнагақәа, ацәгьаура ҟазҵаз ауаҩытәыҩса иашала идҵалатәуп, д.и., уи ацәгьаура ҟазшьала иацу ауаажәларра ршәарҭара аҩаӡареи, ацәгьаура злаҟаҵо аҭагылазаашьақәеи, иара ихаҭареи ирықәшәо иҟазароуп.
Цәгьаурак азы ашьаустә ҭакԥхықәра аӡәы ҩынтә идҵара залшом.

Ахҭаҷ 7. Ақьиара апринципқәа

Аԥсны Аҳәынҭқарра ашьаустә закәанԥҵара иеиқәнаршәоит ауаҩытәыҩса изы ашәарҭадара.
Ацәгьаура ҟазҵаз ауаҩытәыҩса иқәҵоу ашьауӷеи, иара убас ашьаус-зинтә ҟазшьа змоу егьырҭ азыԥҵәақәеи хықәкыс ирымамзароуп цәеижьхьаала иргәаҟра ма иаҳаҭыр аларҟәра.

Ахәҭаҷ 8. Ашьаустә ҭакԥхықәра аҵаҵӷәы

Ашьаустә ҭакԥхықәра ҵаҵӷәыс иамоуп абри Азакәанеидкылаҿы иазԥхьагәаҭоу ацәгьаура аилазаара адыргақәа зегьы змоу аумҭа.


2-тәи ахы. ААМҬАЛЕИ ҴАКЫРАДГЬЫЛЛЕИ АШЬАУСТӘ ЗАКӘАН АМЧРА АМҼХАК

Ахәҭаҷ 9. Ашьаустә закәан амчра аамҭа амҽхак ахьынӡанаӡо

1. Аумҭа шыцәгьауроуи уи азы ашьауӷа шахәҭоуи ҳәаақәнаҵоит уи аныҟаҵаз аамҭазы аус зуаз ашьаустә закәан.
2. Ацәгьаура аҟаҵара аамҭа ҳәа иԥхьаӡоуп ауаажәларра шәарҭаратә умҭа аныҟаҵаз, мамзаргьы иҟаҵатәыз аныҟаҵамыз аамҭа, уи ахылҿиаақәа аныҟалазаалакгьы.


Ахәҭаҷ 10 ахархәаразы шәахәаԥш Аԥсны Аҳәынҭқарра Иреиҳаӡоу Аӡбарҭа Апленум 12.09.2012 шықәсазтәи ақәҵара N 1.

Ахәҭаҷ 10. Ашьаустә закәан шьҭахьлатәи амч

Ашьаустә закәан ҿыц, ашьауӷа зырԥсыҽуа, ма даҽакала ацәгьара ҟазҵаз ауаҩы иҭагылазаашьа еиӷьызтәуа, шьҭахьлатәи амч амоуп, д.и., ари ашьаустә закәан ҿыц иаҵанакуеит ацәгьаура иара азакәан амчра аиуаанӡа ацәгьауратә умҭа иҟаҵаз, иара убас, ашьауӷа зыхгара иаҿугьы, уи зхызгахьоугьы, аха аӡбамҭа ззыннажьыз. Аумҭа шыцәгьауроу шьақәзыргыло ашьаустә закәан ҿыц ашьауӷа арыӷәӷәозар, мамзаргьы даҽакала ацәгьауратә умҭа ҟазҵаз иҭагылазаашьа еицәанатәуазар, уи шьҭахьлатәи амч амаӡам.
Абри ашьаустә закәан ҿыц ауаҩԥсы ацәгьауразы ихигауа ашьаус арԥсыҽуазар, усҟан уи ихигауа ашьауӷа азакәан ҿыц аҳәаақәа ирҭагӡаны армаҷра ақәуп.

Ахәҭаҷ 11. Аԥсны Аҳәынҭқарра аҵакырадгьыл иахьаҵанакуа ацәгьаура ҟазҵаз ауааԥсыра ирызкны ашьаустә закәан амҽхак

Аԥсны Аҳәынҭқарра аҵакырадгьыл аҩныҵҟа ацәгьаура ҟазҵаз ашьаустә ҭакԥхықәра идлоит абри Азакәанеидкыла инақәыршәаны.
Аԥсны Аҳәынҭқарра иаҵанакуа аӡтәи аҳауатәи аҳәаақәа рыҩныҵҟа иҟаҵоу ацәгьаурақәа Аԥсны Аҳәынҭқарра аҵакырадгьыл аҩныҵҟа иҟаҵоуп ҳәа иԥхьаӡоуп. Абри Азакәанеидкыла амҽхак иаҵанакуеит, иара убас, аконтиненталтә шельфи иҷыдоу Аԥсны Аҳәынҭқарра аекономикатә ҳәааи рыҩныҵҟа иҟаҵоу ацәгьаурақәа.
Ӡ. Аԥсны Аҳәынҭқарра абаӷәаза, мамзаргьы аҳаирбаӷәаза аҟны иҭаҩу, Аԥсны аҳәаа анҭыҵ иаарту аӡтәы, мамзаргьы аҳауатә ҳәаақәа рҟны иҟоу аӷбаҟны, мамзаргьы аҳаирплан аҟны ацәгьаура ҟазҵаз ауаҩԥсы ашьаустә ҭакԥхықәра идлоит абри Азакәанеидкыла ала, Аԥсны иамоу жәларбжьаратә еиқәшаҳаҭрак аҿы даҽак амҳәозар. Абри Азакәанеидкыла ала ашьаустә ҭакԥхықәра идлоит, иара убас, Аԥсны Аҳәынҭқарра арратә ӷба аҟны, мамзаргьы арратә ҳаирплан аҟны ацәгьаура ҟазҵаз ауаҩы, иара дахьыҟазаалакгьы.
4. Атәымҳәынҭқаррақәа рдипломатиатә хаҭарнакрақәеи егьырҭ атәымҳәынҭқаррақәа ртәылауааи аиммунитет хархәара азызуа, Аԥсны Аҳәынҭқарра аҩныҵҟа ацәгьаура ҟарҵар, урҭ ршьаустә ҭакԥхықәра азҵаара ӡбатәуп жәларбжьаратәи азин азыԥҵәақәа ирықәыршәаны.

Ахәҭаҷ 12. Аԥсны Аҳәынҭқарра анҭыҵ ацәгьаура ҟазҵаз атәылауаа ирызкны ашьаустә закәан амҽхак

1. Аԥсны Аҳәынҭқарра атәылауаа, иара убас, ҭышәынтәаларыла Аԥсны инхо, аха атәылауаҩра змам ауааԥсыра Аԥсны Аҳәынҭқарра анҭыҵ ацәгьаура ҟарҵар, ашьаустә ҭакԥхықәра рыдлоит абри Азакәанеидкыла ала, уи иҟаҵоу ацәгьауратә умҭа иахьыҟаҵоу аҳәынҭқарраҿы цәгьаураны иԥхьаӡазар, насгьы урҭ ауааԥсыра атәымҳәынҭқарраҿы иҟарҵаз ацәгьауразы рус рмыӡбацзар. Абра иарбоу ауааԥсыра рус аӡбараан, ирықәло ашьауӷа ацәгьаура ахьыҟарҵаз аҳәынҭқарраҿы аиԥш зеиԥшу ацәгьауразы ишьақәыргылоу ашьауӷа хыхьтәи ашәага аҵкыс еиҳамзароуп.
2. Атәым ҳәынҭқарратәи атәылауаа, иара убас, атәылауаҩра змам Аԥсны Аҳәынҭқарраҿы иҭышәынтәаланы инымхауа, Аԥсны Аҳәынҭқарра анҭыҵ ацәгьаура ҟарҵазар, ашьаустә ҭакԥхықәра рыдлауеит абри Азакәанеидкыла ала: иҟаҵоу ацәгьаура Аԥсны Аҳәынҭқарра аинтересқәа ирҿагылозар; Аԥсны Аҳәынҭқарра иамоу жәларбжьаратәи аилаӡара инақәыршәаны аумҭа ҟазҵаз ацәгьаура ахьыҟаҵоу аҳәынҭқарраҿы иус рмыӡбацзар; урҭ ауаа ашьаустә ҭакԥхықәра иалагалазар Аԥсны Аҳәынҭқарраҿы.

Ахәҭаҷ 13. Ацәгьаура ҟазҵаз ауаҩытәыҩса дрыҭазарц злалшо

1. Атәымҳәынҭқарраҿы ацәгьаура ҟазҵаз Аԥсны Аҳәынҭқарра атәылауаа ацәгьаура ахьыҟарҵаз аҳәынҭқаррахь рыҭара ҟалаӡом.
2. Аԥсны Аҳәынҭқарра анҭыҵ ацәгьаура ҟазҵаз атәымтәылауаа, мамзаргьы атәылауаҩра змамкәа Аԥсны Аҳәынҭқарраҿы иҟоу ауааԥсыра атәымҳәынҭқаррахь ирыҭазар алшоит ашьаустә ҭакԥхықәра раҭаразы, мамзаргьы ашьауӷа рыхгаразы, Аԥсны иамоу жәларбжьаратәи аилаӡара инақәыршәаны.

II аҟәша. АЦӘГЬАУРА
3-тәи ахы. АЦӘГЬАУРА АИЛКААИ АЦӘГЬАУРА АХКҚӘЕИ

Ахәҭаҷ 14. Ацәгьаура аилкаа (изакәу) 

Ицәгьауроуп ҳәа иԥхьаӡоуп харала иҟаҵоу, азеиԥш шәарҭара зҵоу, абри Азакәанеидкыла ашьауӷатә ршәарала иԥнарҟәҟәо аумҭа.
Иҟаҵоу (иҟаҵам) аумҭа, ԥшрала абри ашьаустә Закәанеидкылаҿы иарбоу цәгьаурак адыргақәа, амазаргьы, аха ҵакыла иахьмаҷу иахҟьаны азеиԥш шәарҭара аҵамзар, ицәгьауроуп ҳәа иԥхьаӡаӡам.

Ахәҭаҷ 15. Ацәгьаурақәа ркатегориақәа

1. Абри Азакәанеидкылаҿы иарбоу ауаажәларратә шәарҭара зҵоу аумҭа аҟазшьеи ауаажәларратә шәарҭара аҩаӡареи зеиԥшроу еиԥш ацәгьаура шоит категориала: имаҷу ахьанҭара зцу ацәгьаура, бжьаратәла ихьанҭоу ацәгьаура, ибааԥсу ацәгьаура, ҷыдала ибааԥсӡоу ацәгьаура.
2. Имаҷу ахьанҭара зцу ацәгьаурақәа ҳәа иԥхьаӡоуп гәҭакылеи гәҽанызааралеи иҟаҵам аумҭақәа, зыҟаҵаразы абри Азакәанеидкылаҿы ашәагаа иреиҳаӡоу ашьауӷа хышықәса иреиҳамкәа ахақәиҭра алхәдатәра анарбоу.
3. Бжьаратәла ихьанҭоу ҳәа иԥхьаӡоуп гәҭакыла иҟаҵоу аумҭақәа, зыҟаҵаразы абри Азакәанеидкылаҿы шәагаала иреиҳаӡоу ашьауӷа хәышықәса ахақәиҭра алхәдатәра еиҳамкәаны ианарбоу, иара убас, гәҽанымзаарала иҟаҵоу аумҭақәа, зыҟаҵаразы абри Азакәанеидкылаҿы шәагаала иреиҳаӡоу ашьауӷа хышықәса ахақәиҭра алхәдатәра еиҳаны ианарбоу.
4. Ибааԥсу ацәгьаурақәа ҳәа иԥхьаӡоуп гәҭакылатәи аумҭақәа, зыҟаҵаразы абри Азакәанеидкылаҿы шәагаала иреиҳаӡоу ашьауӷа ахақәиҭра алхәдатәра жәашықәса иреиҳамкәа ианарбоу.
5. Ҷыдала ибааԥсӡоу ацәгьаурақәа ҳәа иԥхьаӡоуп гәҭакылатәи аумҭа, зыҟаҵаразы абри Азакәанеидкылаҿы шәагаала иреиҳаӡоу ашьауӷа ахақәиҭра алхәдатәра жәашықәса ианреиҳау, мамзаргьы уи еиҳаны иџьбароу ашьауӷа анарбоу.

Ахәҭаҷ 16. Инеизаку ацәгьаурақәа

1. Инеизаку ацәгьаурақәа ҳәа иԥхьаӡоуп ҩба, ма ҩба инареиҳаны ацәгьаурақәа аныҟаҵоу, урҭ рахьтә акгьы азы аус ӡбамзар, иара убас, урҭ ацәгьаурақәа абри Азакәанеидкыла Ахәҭа ҷыдаҿы ҩба, ма инареиҳаны рыҟаҵара еиҳа иџьбароу ашьауӷа азыԥҵәаразы шьаҭас ианазыԥхьаӡоу аамҷыдарахаз. Ацәгьаурақәа анеизаку урҭ ҟазҵаз ауаҩԥсы ашьаустә ҭакԥхықәра идлоит абри Азакәанеидкылаҿы изыхәҭоу ахәҭаҷкәа инарықәыршәаны зегь рзы хаз-хазы.
2. Инеизаку ацәгьаура ҳәа иԥхьаӡоуп иҟаҵоу (иҟаҵам) умҭакгьы, абри Азакәанеидкыла акы инеиҳаны ахәҭаҷқәа рдыргақәа уи аумҭаҿы иҟазар.
3. Иҟаҵоу ацәгьаура арбазар азеиԥш зыԥҵәа аҟнеиԥш иҷыдоу азыԥҵәа аҟынгьы, усҟан ацәгьаурақәа рынеизакра аҭыԥ амаӡам, ашьаустә ҭакԥхықәрагьы ҟалоит иҷыдоу азыԥҵәа ала.

Икырынтәу ацәгьаура иазкны шәахәаԥш Аԥсны Аҳәынҭқарра Иреиҳаӡоу Аӡбарҭа Апленум 01.11.2012 шықәсазтәи ақәҵара N 2.

Ахәҭаҷ 17. Икырынтәу ацәгьаура (ацәгьаура арецидив)

1. Икырынтәу ацәгьаура ҳәа иԥхьаӡоуп уаанӡагьы гәҭакылатәи ацәгьауразы аӡбамҭа змоу еиҭах гәҭакылатәи ацәгьаура аныҟаиҵа.
2. Икырынтәу ацәгьаура шәарҭоуп ҳәа иԥхьаӡоуп:
а) ҩынтә, мамзаргьы инеиҳаны ԥаса бжьаратәла ихьанҭоу гәҭакылатәи ацәгьауразы зус рыӡбахьоу, еиҭах ҵабыргыла аҭакра зызиқәшәо гәҭакылатәи ацәгьаура бааԥс аҟаҵаразы зус рыӡбо;
б) ԥаса ибааԥсыз, мамзаргьы ҷыдала ибааԥсӡаз ацәгьаурақәа рзы ҵабыргылатәи ахақәиҭра алхәдатәра зоухьоу еиҭах ибааԥсу ацәгьаура	 ҟазҵаз.
Ӡ. Икырынтәу ацәгьаура ҷыдала ишәарҭоуп ҳәа иԥхьаӡоуп:
а) ԥаса	ҩынтә ибааԥсу ацәгьауразы ҵабыргыла ахақәиҭра алхәдатәра зоухьоу еиҭах ҵабыргыла ахақәиҭра алхәдатәра зызиоуа ацәгьаура бааԥс ҟаиҵазар;
б)	ԥаса ацәгьаура бааԥс азы ҩынтә, мамзаргьы знык ҷыдала ибааԥсу ацәгьауразы зус рыӡбахьоу еиҭах ҷыдала ибааԥсу ацәгьаура ҟаиҵазар.
4. Икырынтәу ацәгьаура азхаҵараан иаларҵаӡом:
а) имаҷу ахьанҭара зцу гәҭакылатәи ацәгьауразы аӡбамҭа;
б) ауаҩытәыҩса жәаа шықәса ихыҵаанӡа иҟаиҵаз ацәгьауразы имоу аӡбамҭа;
в)	ҭакрадатәи ӡбароуп ҳәа иԥхьаӡаз аӡбамҭа, мамзаргьы зынагӡара ахырԥаз аӡбамҭа, урҭ ҭакрадатәи аӡбамҭеи, зынагӡара ахырԥаз аӡбамҭеи аԥыхны зус ӡбаз ашьауӷа ихгаразы дырмышьҭыцзар, иара убас, абри Азакәанеидкыла ахәҭаҷ 80 инақәыршәаны ирцәоу аӡбамҭеи ауаҩԥсы ихыху аӡбамҭеи икырынтәу ацәгьаура азхаҵараан иаларҵаӡом.
5. Абри Азакәанеидкылаҿы иарбоу ашьаҭақәеи аҳәаақәеи инарықәыршәаны икырынтәу ацәгьаура иарҿиоит еиҳа иџьбароу ашьауӷа.


4-тәи ахы. АШЬАУСТӘ ҬАКԤХЫҚӘРА ИАҴАНАКУА АУААԤСЫРА

Ахәҭаҷ 18. Ашьаустә ҭакԥхықәрақәа рзы азеиԥш ҭагылазаашьақәа

Ашьаустә ҭакԥхықәра даҵанакуеит зыхшыҩ еилагам, абри Азакәанеидкылаҿы ишьақәыргылоу ақәра нызҵыз ауаҩԥсы.

Ахәҭаҷ 19. Ашьаустә ҭакԥхықәра злалаго ақәра

1. Ашьаустә ҭакԥхықәра ауҩытәыҩса идлоит жәаф шықәса анихыҵ инаркны.
2. Ацәгьаура аныҟаҵоу аамҭазы жәиԥшь шықәса зхыҵхьоу ауааԥсыра ашьаустә ҭакԥхықәра иаҵанакуеит анаҩсан еиқәыԥхьаӡоу ацәгьаурақәа рзы: ауаҩшьра (а-ҷ 99), гәҭакыла ауаҩытәыҩса игәабзиара ааха ӷәӷәа аҭара (а-ҷ 105), гәҭакыла ауаҩытәыҩса ибжьаратәу ааха игәабзиара аҭара (а-ҷ 106), ауаҩытәыҩса иҳәынҷара (а-ҷ 119), ацәаԥҽра (а-ҷ 126), асагәратә ҟазшьа змоу мчыла ахымҩаԥгара (а-ҷ 127), аӷьычра (а-ҷ 155), арҳәра (а-ҷ 158), ақәылара (а-ҷ 159), дцаларала ацәгара (а-ҷ 160), зинда автомабиль ма даҽа мҩангагак аӷьычра хықәкыс иамамкәа ампыҵахалара (а-ҷ 163), гәҭакыла амазара абжьыхра, мамзаргьы аԥхасҭатәра аҭакԥхықәра еицәазтәуа аҭагылазаашьа ала (а-ҷ 164, аҩбатәи ахәҭа), атерроризм (аршәа-рӡыӡара) (а-ҷ 198), шасыс ауаҩы иҳәынҷара (а-ҷ 200), итерроризмушәа (иршәа-рӡыӡароушәа) имцу адырраҭара (а-ҷ 201), агәымхара (а-ҷ 207), ахәымгара (а-ҷ 208), аџьаԥҳаны, абџьар, итҟәацуа амаҭәашьарқәеи иԥжәауа аиҿартәқәа рӷьычра, мамзаргьы дцаларала рыцәгара (а-ҷ 221), арҩашьыгатә, мамзаргьы апсихотроптә маҭәашьарқәа закәандарала раарыхра (аҟаҵара), рыҭира, рышьҭра, раахәара, рыҵәахра, реиҭарсра, аус рыдулара (а-ҷ 224) рӡара, мамзаргьы дцаларала рыцәгара (а-ҷ 226), арҩашьыгатә, мамзаргьы апсихотроптә маҭәашьарқәа рыдкылара агәарԥхара (а-ҷ 227), заарыхра азин ыҟам, арҩашьыгатә маҭәашьар злоу аҵиаақәа закәандарала рырашәара (а-ҷ 228), арҩашьыгатә, мамзаргьы апсихотроптә маҭәашьарқәа рыдкыларҭас ацәгьаучырҭақәа рныҟәгара, мамзаргьы раԥҵара (а-ҷ 229), атранспортқәа, мамзаргьы аихамҩақәа рыԥхасҭатәра (а-ҷ 265).
(Аԥсны Аҳәынҭқарра 04.08.2009 шықәсазтәи азакәан N 2472-с-IV аредакциала).
3. Абри ахәҭаҷ актәи, мамзаргьы аҩбатәи ахәҭақәа рҿы иарбоу ацәгьаура ҟазҵаз ақәыԥш, ахшыҩчмазара имамкәаны, аха ипсихикатә ҿиара ахьеиҵахоз иахҟьаны ацәгьаура аныҟаиҵоз аамҭазы уи аҟазшьеи иаҵо ауаажәларратә шәарҭареи рҵакы нагӡаны изеилымкаауазҭгьы, усҟан иҟаиҵаз ацәгьаурақәа рзы ашьаустә ҭакԥхықәра дызлаҵанакуа ақәра ихыҵит ҳәа ашьаустә ҭакԥхықәра идҵара ҟалом.

Ахәҭаҷ 20. Ахшыҩеилаԥсара

1. Ашьаустә ҭакԥхықәра даҵанакуам ауаҩԥсы ауаажәларратә шәарҭара зҵоу аумҭа аныҟаиҵоз аамҭазы ахшыҩеилаԥсара имазҭгьы, д.и., ихшыҩ аилахәара, ипсихика есқьынагьтәи, мамзаргьы аамҭалатәи ашьақәҟьара, ихшыҩ амаҷра, мамзаргьы даҽа хшыҩ чымазарак ирыхҟьаны ихымҩаԥгашьа аҵакы изеилымкаауа напхгарагьы изамҭо дыҟазҭгьы.
2. Ашьаус азакәан аҿы иарбоу ауаажәларратә шәарҭара зҵоу аумҭа ауаҩԥсы ихшыҩ еилаԥсаны дшыҟаз иҟаиҵазар, аӡбара уи ауаҩԥсы абри Азакәанеидкылаҿы иарбоу мчылатәи аҽыхәшәтәра изалнахыр алшоит.

Ахәҭаҷ 21. Ахшыҩ еилаԥсара иаԥырхагам апсихика ашьақәҟьара змоу ауаҩԥсы ишьаустә ҭакԥхықәра

1. Ахшыҩ еилаԥсара змам (зыхшыҩ еилгоу), аха ацәгьаура аныҟаиҵоз аамҭазы зхымҩаԥгашьа аҟазшьеи, иҟаҵоу ауаажәларратә шәарҭареи инагӡаны иззеилымкаауаз, зхымҩаԥгашьагьы напхгара ззамҭоз ауаҩԥсы иумҭа азы ашьаустә ҭакԥхықәра идлоит.
2. Ахшыҩ аилгара иаԥырхагам апсихика шьақәҟьара змоу ауаҩԥсы ашьауӷа изыԥҵәараан аӡбара уи аҭагылазаашьа хшыҩзышьҭра азнауеит, иҟалоит мчылатәи аҽыхәышәтәра шьаҭас ахархәара аҭазаргьы.

Ахәҭаҷ 22. Арыжәтә зҽаршьны ацәгьаура ҟазҵаз ауаҩԥсы изы ашьаустә ҭакԥхықәра

Арыжәтә, арҩашьыгатә маҭәашьар, ма ауаҩы ихшыҩ еилазыԥсо даҽа маҭәашьарк зҽаршьны ацәгьаура ҟазҵаз ауаҩԥсы ашьаустә ҭакԥхықәра даҵанакуеит.

5-тәи ахы. АХАРА

Ахәҭаҷ 23. Ахара аформақәа

1. Ацәгьауразы ахара ихароуп ҳәа дыԥхьаӡоуп гәҭакыла, мамзаргьы гәҽанымзаарала ацәгьауратә умҭа ҟазҵаз ауаҩԥсы.
2. Гәҽанымзаарала мацара иҟаҵоу аумҭа цәгьауроуп ҳәа иԥхьаӡоуп, уи абри Азакәанеидкыла ахәҭа ҷыдаҿы изыхәҭоу ахәҭаҷ ала лымкаала ианарбоу.

Ахәҭаҷ 24. Гәҭакыла иҟаҵоу ацәгьаура

1. Ацәгьаура гәҭакыла иҟаҵоуп ҳәа иԥхьаӡоуп гәҭакыла изызхәыцны иҟаҵоу, мамзаргьы хықәкыла зхәыцрада иҟаҵоу ацәгьауратә умҭа.
2. Ацәгьаура хықәкыла игәҭакны иҟаҵоуп ҳәа иԥхьаӡоуп ауаҩԥсы иҟаиҵоз (иҟаимҵоз) ауаажәларратә шәарҭара шаҵоу ауаажәларратә шәарҭара шахылҿиаауаз, мамзаргьы иахылымҿиаар шамуаз дырны уи аҟаларагьы зҭахны иҟаҵоу аумҭа.
3. Ацәгьаура хықәкыла изызхәыцмыз, аха гәҭакыла иҟаҵоуп ҳәа иԥхьаӡоуп ауаҩԥсы иҟаиҵоз (иҟаимҵоз) ауаажәларратә шәарҭара шаҵоу, ауаажәларратә шәарҭара ахылҿиаар шалшо идыруа, уи аҩыза аҵыхәтәа иҭахымзаргьы хьаас имкыкәа дазхәыцуа иҟаиҵаз аумҭа.

Ахәҭаҷ 25. Гәҽанымзаарала иҟаҵоу ацәгьаура

1. Ацәгьаура гәҽанымзаарала иҟаҵоуп ҳәа иԥхьаӡоуп харамхәыцрала, мамзаргьы ишакәхалакгьы иҟаҵоу аумҭа.
2. Ацәгьаура харамхәыцрала иҟаҵоуп ҳәа иԥхьаӡоуп ауаҩԥсы иҟаиҵоз (иҟаимҵоз) ауаажәларратә шәарҭара зҵоу аҵыхәтәа ахылҿиаар шалшоз ибо, аха хара дымхәыцуа, илымшоз ала ихы дақәгәыӷуа уи аҩыза аҵыхәтәа аҟалара алимыршарашәа дшазхәыцуаз иҟаиҵаз аумҭа.
3. Ацәгьаура ишакәхалакгьы иҟаҵоуп ҳәа иԥхьаӡоуп ауаҩԥсы иҟаиҵоз (иҟаимҵоз) аумҭа ауаажәларратә шәарҭара зҵоу аҵыхәтәа ахылҿиаар шалшоз изгәамҭозаргьы иахьынӡахәҭаз игәиҽанызҭгьы уи ибар шилшоз, иагьшибоз гәеиҭартә аҭагылазаашьа аныҟоу.

Ахәҭаҷ 26. Ҩ-формак змоу ацәгьауразы аҭакԥхықәра

Игәҭаку ацәгьаура аҟаҵараан уи ҟазҵаз ауаҩԥсы игәҭакы иаламыз, закәанла еиҳа иџьбароу ашьауӷа зықәнаго аумҭа бааԥсы ахҟьазар, уи азы ашьаустә ҭакԥхықәра ауаҩԥсы идлоит, аҵыхәтәа ҟалар шалшоз ибо, аха ихы дақәгәыӷны уи аҟынӡа инеимышьҭрашәа ихы мҩаԥигозҭгьы, мамзаргьы аҵыхәтәа бааԥс ахылҿиаар шалшоз азгәамҭара иара иахьынӡахәҭаз агәҽанызаара аамырԥшыкәа, ишакәхалакгьы ихымҩаԥгара иахҟьазар.

Ахәҭаҷ 27. Харада аахаҭара

1. Аумҭа харада иҟаҵоуп ҳәа иԥхьаӡоуп уи ҟазҵаз ауаҩԥсы изгәамҭозҭгьы, аҭагылазаашьагьы инамырбозҭгьы иҟаиҵоз (иҟаимҵоз) аумҭа ауаажәларратә шәарҭара зцу аҵыхәтәа ахҟьар шалшоз, мамзаргьы изгәамҭозҭгьы ауаажәларратә шәарҭара зҵоу аҵыхәтәа ахҟьар шалшоз, аҭагылазаашьагьы инамырбозҭгьы, инарбаратәгьы иҟамызҭгьы.
2. Аумҭа харада иҟаҵоуп ҳәа иԥхьаӡоуп, иара убас, уи ҟазҵаз (иҟазымҵаз) ауаҩԥсы ибозҭгьы азеиԥш шәарҭара зҵоу аҵыхәтәа шахылҿиаашаз ибозаргьы, аха уи аҩыза аекстремалтә ҭагылазаашьаҿы ипсихофизиологиатәи, иара убас, ипсихика-нервтә мчымхара иахҟьаны анагӡара алмыршара имч шақәымхаз анышьақәыргылаха.


6-тәи ахы. ИНАГӠАМ АЦӘГЬАУРА

Ахәҭаҷ 28. Инагӡоуи инагӡами ацәгьаурақәа 

1. Ацәгьаура нагӡоуп ҳәа иԥхьаӡоуп ауаҩытәыҩса иҟаиҵаз аумҭа ианыԥшуазар абри Азакәанеидкылаҿы иарбоу ацәгьауратә еилазаара адыргақәа зегьы.
2. Ацәгьаура нагӡам ҳәа иԥхьаӡоуп ацәгьаура аҽазыҟаҵареи ацәгьаура аҽазкреи.
3. Инагӡам ацәгьауразы ашьаустә ҭакԥхықәра ауаҩытәыҩса идлоит инагӡоу ацәгьауразы аҭакԥхықәра злазгәаҭоу ахәҭаҷ инақәыршәаны, аха абри Азакәанеидкыла ахәҭаҷ 29 иаҳәо иахьырԥшны.

Ахәҭаҷ 29. Ацәгьаура аҽазыҟаҵареи аҽазкреи 

1. Ацәгьаура ҽазыҟаҵароуп ҳәа иԥхьаӡоуп ацәгьаура ҟаҵага амаҭәахә (амыруга) аԥшаара, мамзаргьы аҟаҵара (армазеира), ацәгьаураҿы алахәылацәа рыԥшаара, ацәгьаура шыҟаҵахаша аибыҳәара, мамзаргьы ацәгьаура зырмарио аҭагылазаашьа гәҭакыла аԥҵара, аха ацәгьаура анагӡара залымшазар иара имч зқәымхоз аҭагылазаашьа иахҟьаны.
2. Ацәгьаура аҽазыҟаҵаразы аҭакԥхықәра цәырҵуеит ибааԥсу, мамзаргьы ҷыдала ибааԥсӡоу ацәгьаура аҽазыҟаҵаразы мацара.
3. Ацәгьаура аҽазкра ҳәа иԥхьаӡоуп ауаҩытәыҩса хықәкыла ацәгьаура игәы иҭакны иҟаиҵо аумҭа, аха уи анагӡара залымшазар иара имч зқәымхоз аҭагылазаашьа иахҟьаны.

Ахәҭач 30. Хатәгәаԥхарала ацәгьаура мап ацәкра

1. Ацәгьаура хатәгәаԥхарала мап ацәктәуп ҳәа иԥхьаӡоуп ауаҩытәыҩса дызлагаз ацәгьаура аҽазыҟаҵара, мамзаргьы хықәкыла иҽыззикыз ацәгьаура анагӡара шилшоз агәра шигозгьы, уи аҟәыҵра.
2. Ауаҩытәыҩса ацәгьауразы ашьаустә ҭакԥхықәра идлаӡом дызлагаз ацәгьаура хатәгәаԥхарала, хьаҳә-хьачарада аҵыхәтәанӡа анагӡара мап ацәикызар.
3. Хатәгәаԥхарала ацәгьаура аҵыхәанӡа анагӡара мап ацәызкыз ашьаустә ҭакԥхықәра идлоит фактла иҟаиҵахьоу аумҭа даҽа цәгьаурак аилазаара адыргақәа анамоу.
4. Ацәгьаура аиҿкааҩи ацәгьаура аҵаҳәаҩи ашьаустә ҭакԥхықәра рыдлаӡом, урҭ аҭыԥантәи Амчра ахаҭарнакцәа ианаамҭаз адырра рыҭарала, мамзаргьы даҽа ԥсыхәак ала ацәгьаура аҵыхәанӡа анагӡара ԥдырҟәҟәаазар. Ацхырааҩ ашьаустә ҭакԥхықәра идлаӡом ацәгьаура аԥырҟәҟәааразы иааилшоз зегь ҟаиҵазар.
5. Абри ахәҭаҷ аԥшьбатәи ахәҭаҟны иарбоу аиҿкааҩи арнаҩагьаҩи ацәгьаура аԥырҟәҟәааразы иҟарҵаз азымхазар, урҭ иҟарҵаз аԥсыхәақәа аӡбара иазгәанаҭар алшоит ирықәырҵо ашьауӷа зырԥсыҽуа ҭагылазаашьақәак реиԥш.

7-тәи ахы. АЦӘГЬАУРА АИЦАЛАХӘРА

Ахәҭаҷ 31. Ацәгьаура аицалахәра аилкаа

Ҩыџьа, мамзаргьы ҩыџьа инареиҳаны гәҭакылатәи ацәгьаура анеицыҟарҵо иахьӡуп аицалахәра.

Ахәҭаҷ 32. Ацәгьаура аицалахәра ахкқәа

1. Ацәгьаура хаҭала иназыгӡо ицалахәцәоуп ҳәа иԥхьаӡоуп аиҿкааҩ, арнаҩагьаҩ, ацхырааҩ.
2. Ацәгьаура анагӡаҩ ҳәа дыԥхьаӡоуп хаҭалаҵәҟьа ацәгьаура ҟазҵо, мамзаргьы ацәгьаура даҽа џьоукы дрыцны иҟазҵо, иара убас, ацәгьаура аҟаҵараҿы ақәра ду, ахшыҩеилаԥсара, мамзаргьы даҽа ҭагылазаашьак иахҟьаны абри Азакәанеидкылаҿы иарбоу ашьаустә ҭакԥхықәра иаҵанамкуа ауаҩытәыҩса зхы дазырхәаз.
3. Ацәгьаура аиҿкааҩ ҳәа дыԥхьаӡоуп ацәгьаура аҟаҵара еиҿызкааз, мамзаргьы уи анагӡара напхгара азҭоз ауаҩытәыҩса, иара убас, ацәгьауцәа ргәыԥ, мамзаргьы реилазаара еиҿызкааз, мамзаргьы урҭ напхгара рызҭоз.
4. Арнаҩагьаҩ ҳәа дыԥхьаӡоуп ауаҩытәыҩса даҽаӡәы дхыхны, дыршәаны, мамзаргьы даҽа ҭагылазаашьак ала ацәгьаура аҟаҵара игәазырԥхаз (ацәгьаура изырҟаҵаз).
5. Ацәгьаура аҟаҵараҿы ацхырааҩ ҳәа дыԥхьаӡоуп даҽаӡәы (ацәгьауҩы) ацәгьаура иаԥшьызгаз ацәгьаура ахьутәу изырбаз, аинформациа изҭаз, ацәгьаура злаҟаиҵаша амаҭәахә, мамзаргьы амыруга изҭаз, ацәгьаура аҟаҵара зламариахаша аҭагылазаара аԥызҵаз, иара убас, ацәгьауҩы, ацәгьаура злаҟаҵоу амыруга, ацәгьауҩы ишьҭақәа рыҵәахра, цәгьаурала игоу амаҭәа-ҩыҭәа рыҵәахра, мамзаргьы рыҭира дақәзыргәыӷыз.

Ахәҭаҷ 33. Ацәгьаура аицалахәцәа рҭакԥхықәра

1. Ацәгьаура еицалахәқәоу ирыдло ашьаустә ҭакԥхықәра ҳәаақәҵахоит ацәгьаура дасу иалахәышьеи уи аҩаӡареи рыла.
2. Ацәгьаура ацнагӡаҩцәа ашьаустә ҭакԥхықәра рыдлоит еицыҟарҵаз ацәгьауразы, абри Азакәанеидкыла Ахәҭа ҷыдаҿы иарбоу ахәҭаҷ ала, ахәҭаҷ 32 иахьмырԥшӡакәа.
3. Ацәгьаура аиҿкааҩ, арнаҩагьаҩ, ацхырааҩ ашьаустә ҭакԥхықәра рыдлоит иҟаҵоу ацәгьауразы абри Азакәанеидкылаҿы ашьауӷа зларбоу ахәҭаҷ ала ахәҭаҷ 32 инахьырԥшны, ацәгьаура иацнагӡаҩцәаны ианыҟоу аамҷыдарахаз.
4. Ацәгьаура аицыҟаҵара иалахәыз, абри Азакәанеидкыла Ахәҭа ҷыдаҿы иалкаау ахәҭаҷ иасубиектым ауаҩытәыҩса, ашьаустә ҭакԥхықәра идлоит уи ацәгьаура аҟаҵараҿы еиҿкааҩык, арнаҩагьаҩк, мамзаргьы цхырааҩык иаҳасабала.
5. Ацәгьаура ҟазҵоз ауаҩытәыҩса имч зқәымхоз аҭагылазаашьа иахҟьаны ацәгьаура анагӡара изалыршазар аицалахәцәа ашьаустә ҭакԥхықәра рыдлоит ацәгьаура армазеиразы, мамзаргьы ацәгьаура анагӡара аҽазкразы. Ацәгьаура армазеиразы уи еиҿызкаауаз ашьаустә ҭакԥхықәра идлоит иара имч зқәымхоз ҭагылазаашьак иахҟьаны акәзар ацәгьауцәа реиҿкаара зилымшаз. 

Ахәҭаҷ 34. Гәыԥҩык ауаатәыҩса, гәыԥҩык ауаатәыҩса заа еибыҳәаны, еиҿкаау агәыԥ, мамзаргьы ацәгьауратә еиҿкаара рыла ацәгьаура аҟаҵара

1. Ацәгьаура гәыԥҩык ауаатәыҩса рыла иҟаҵоуп ҳәа иԥхьаӡоуп ацәгьаура аҟаҵаразы ҩыџьа, мамзаргьы инеиҳаны заа еибымҳәакәа ацәгьаура еицыҟарҵазар.
2. Ацәгьаура гәыԥҩык ауаатәыҩса еибыҳәаны иҟарҵеит ҳәа иԥхьаӡоуп ҩыџьа, мамзаргьы ҩыџьа инареиҳаны ацәгьаура аицҟаҵаразы еицәажәаны иҟарҵаз.
3. Ацәгьаура еиҿкаау ацәгьауратә гәыԥ иҟанаҵеит ҳәа иԥхьаӡоуп цәгьаурак, мамзаргьы ацәгьаурақәа рыҟаҵаразы зҽеиҿкааны, ишьақәгылахьоу агәыԥ иҟанаҵаз ацәгьаура.
4. Ацәгьаура ацәгьауратә еиҿкаара иҟанаҵеит ҳәа иԥхьаӡоуп ибааԥсу, мамзаргьы ҷыдала ибааԥсӡоу ацәгьаурақәа рыҟаҵаразы иаԥҵоу, ишьақәгылахьоу агәыԥ, мамзаргьы уи хықәкыс измоу еиҿкаақәоу агәыԥқәа рҽеидҵаны ацәгьаура аныҟарҵо.
5. Ацәгьауцәа еиҿкаау ргәыԥ, мамзаргьы ацәгьауратә еиҿкаара аԥызҵаз, мамзаргьы уи напхгара азҭоз ауаҩытәыҩса ашьаустә ҭакԥхықәра идлоит абри Азакәанеидкыла Ахәҭа ҷыдаҿы иарбоу ахәҭаҷқәа инарықәыршәаны уи раԥҵареи напхгара рыҭареи рзы, иара убас, ацәгьауцәа еиҿкаау ргәыԥи ацәгьауратә еиҿкаареи рыла иҟаҵоу ацәгьаурақәа зегьы рызгьы урҭ иара игәҭакы ишақәшәо ианышьақәыргылаха.
Ацәгьауцәа еиҿкаау ргәыԥи ацәгьауратә еиҿкаареи егьырҭ рылахәцәа ашьаустә ҭакԥхықәра рыдлоит иахьалахәыз азы уи аҩыза абри Азакәанеидкыла Ахәҭа ҷыдатә хәҭаҷкәа рҿы иарбазар, иара убас, зырмазеира, мамзаргьы зынагӡара иалахәыз ацәгьаурақәа рызгьы.
6. Абри Азакәанеидкыла Ахәҭа ҷыдаҿы иарбоу ахәҭаҷқәа ирыҵанамкуа ацәгьауратә еиҿкаара аԥҵаразы ашьаустә ҭакԥхықәра азыԥҵәоуп уи аиҿкаара ззаԥҵаз ацәгьаура армазеиразы.
7. Гәыԥҩык ауаатәыҩса, гәыԥҩык ауаатәыҩса заа еибыҳәаны, еиҿкаау агәыԥ, мамзаргьы ацәгьауратә еиҿкаара рыла ацәгьаурақәа рыҟаҵара, абри Азакәанеидкыла инақәыршәаны, иарҿиоит еиҳа иџьбароу ашьауӷа.

Ахәҭаҷ 35. Ацәгьаура анагӡаҩы ихатә гәҭакы 

Ацәгьаура анагӡаҩ ихатә гәҭакы ҳәа иԥхьаӡоуп ацәгьаура анагӡара еицалахәыз ирыгәҭакымыз аумҭа руаӡәык ихатә гәҭакы ала ацәгьаура аҟаҵара. Ацәгьаура анагӡара еицалахәыз руаӡәык игәҭакы ала иаҟиҵаз ацәгьауразы егьырҭ аицалахәцәа ашьаустә ҭакԥхықәра рыдлаӡом.

8-тәи ахы. АУМҬА ЦӘГЬАУРОУП ҲӘА АШЬАРА АЛЗМЫРШО АҬАГЫЛАЗААШЬАҚӘА

Ахәҭаҷ 36. Зда ԥсыхәа амам (изыхәҭоу) ахыхьчара 

1. Зда ԥсыхәа амам ахыхьчараан, д.и., ауаҩытәыҩса иԥсҭазаареи игәабзиареи рзы ишәарҭоу ақәыххраан, мамзаргьы азакәан иахьчо ауаажәларреи аҳәынҭқарреи рызҿлымҳарақәа аԥсҭазааразы ишәарҭоу ақәыххра рацәыхьчаразы ақәыххҩы иҭоу ааха цәгьауроуп ҳәа иԥхьаӡам.
2. Изқәыххуа, мамзаргьы даҽаӡәы иԥсҭазааразы ишәарҭоу амч ақәыххҩы ихы иаимырхәазар, мамзаргьы иԥсҭазааразы ишәарҭоу амч ахархәаразы ақәыххҩы дыммақаруазҭгьы, уи аамҭазы ахыхьчаҩ (изқәыххуаз) ахыхьчара иахәҭоу аҳәаа дахымсзар, д.и., еиқәнагам амч гәҭакыла ахыхьчаразы ихы иаимырхәазар, ахыхьчара зинла иашоуп ҳәа иԥхьаӡоуп.
3. Ахыхьчаҩ ихымҩаԥгашьа зда ԥсыхәа амам ахыхьчара иаҭаху аасҭа еиҳауп ҳәа иԥхьаӡахом уи иқәыххраан игәҽанымзаара иахҟьаны ақәыххҩы имчи ишәарҭареи иахәҭаз ахәшьара рыҭара алшартә иҟамлазар.
4. Зда ԥсыхәа амам ахыхьчара иақәиҭуп еилыхрада зегьы апрофессионалтә зыҟаҵараси маҵураси ирымазаалакгьы. Абри азин дақәиҭуп ашәарҭара иҭашәаз ҽацәгарала, ҽаӡәы, мамзаргьы амчра аусбарҭа рыцхыраарала изыхьчартә иҟаз ауаҩгьы.

Ахәҭаҷ 37. Ауаҩытәыҩса иҟаиҵаз ацәгьаура азы иаанкылараан ааха иоура

1. Амчра аусбарҭахь инагаразы ацәгьаура ҟазҵаз иаанкылараан, мамзаргьы даҽа цәгьаурак аҟаҵара илмыршараҿы ауаҩытәыҩса иаанкылара аамҭазы ааха иоура цәгьауроуп ҳәа иԥхьаӡам даҽа хархәагак ала иаанкылара алшартә иҟамзар, насгьы уи иаанкылараан хархәагас иҟаҵаз иазхашаз аԥсыхәа аҵкыс еиҳамхазар. 
2. Ацәгьаура ҟазҵаз иаанкылара ԥсыхәас иаҭази, иара иҟаиҵаз ацәгьаура иамоу аҟазшьеи, иацу ауаажәларратә шәарҭареи еиқәнагам ҳәа иԥхьаӡоуп иаанкылоу ауаҩытәыҩса зынӡа иаҭахӡамкәа аҭагылазаашьагьы иақәымшәо ааха аниҭоу. Ари аҩыза ахымҩаԥгьашьа ашьаустә ҭакԥхықәра ахылҿиаауеит иаанкылоу иҭоу ааха гәҭакыла ианыҟаҵоу мацара.

Ахәҭаҷ 38. Даҽа ԥсыхәак амамзаара

1. Цәгьауроуп ҳәа иԥхьаӡам даҽа ԥсыхәак змам аумҭа ала ақәыххҩы ааха иҭара, д.и., зхы зыхьчоз ихаҭареи изинқәеи, мамзаргьы даҽа џьоукы рхаҭареи рзинқәеи, закәанла ихьчоу ауаажәларреи аҳәынҭқарреи разҿлымҳарақәа зҭашәаз ашәарҭара аԥырҟәҟәаара, даҽа хархәагақәак рыла изалымшозҭгьы, насгьы зда ԥсыхәа амам аҳәаақәа рахысра аҭыԥ амамызҭгьы. 
2. Зда ԥсыхәа амам аҳәаақәа ирхысуп ҳәа иԥхьаӡоу иԥырҟәҟәаахаз аҭагылазаашьа иацыз ашәарҭареи аҟазшьеи, зда ԥсыхәа амамыз аҭагылазаашьа иахылҿиааз аахеи анеиҟараха, мамзаргьы зда ԥсыхәа амамыз аҭагылазаашьа иахҟьаз ааха анеиҳаха. Ари еиԥшу зда ԥсыхәа амам аҳәаа ахысра ашьаустә ҭакԥхықәра ахылҿиаауеит уи ала иҟаҵоу ааха гәҭакыла ишыҟаҵаз анышьақәыргылаха.

Ахәҭаҷ 39. Махәҿалатәи, мамзаргьы апсихикатәи адцалара

1. Цәгьауроуп ҳәа иԥхьаӡам ашьаустә закәан иахьчо азҿлымҳарақәа махәҿалатәи адцалара иахҟьаны ааха рыҭара, ааха рызҭаз ауаҩытәыҩса уи аамҭазы, иҟаиҵоз напхгара изамҭо дыҟазҭгьы.
2. Ашьаустә закәан иахьчо азҿлымҳарақәа ааха рыҭара махәҿалатәи адцалара, мамзаргьы психикалатәи адцалара иабзоуразар, аха уи аамҭазы ауаҩытәыҩса иҟаиҵоз ахәшьара аиҭартә еиԥш дыҟазҭгьы ааха аҭаразы ашьаустә ҭакԥхықәра азҵаара ӡбатәуп абри Азакәанеидкыла ахәҭаҷ 38 инақәыршәаны.

Ахәҭаҷ 40. Ишьаҭарку ашәарҭа агәаӷьра

1. Ауаажәларраҿы ихәарҭоу ахықәкы анагӡараан ишьаҭарку ашәарҭа агәаӷьра иалҵшәаны ашьаус закәан иахьчо азҿлымҳарақәа ирыҭоу ааха цәгьауроуп ҳәа иԥхьаӡам.
2. Ишьаҭарку ишәарҭоу гәаӷьроуп ҳәа иԥхьаӡоуп ауаажәларразы ихәарҭоу ахықәкы ишәарҭоу гәаӷьрада анагӡара залымшозҭгьы насгьы ишәарҭоу агәаӷьра аазырԥшыз ашьаустә закәан иахьчо азҿлымҳарақәа ааха рмоурц азы ԥсыхәас иамаз зегь ҟаиҵазар.
3. Ишәарҭоу агәаӷьра шьаҭаркын ҳәа аԥхьаӡара ҟалом уи агәаӷьра ауааԥсыра рацәа рыԥсҭазаара ашәарҭара иҭанаргыло, мамзаргьы аекологиа ашәарҭара иҭанаргыло, мамзаргьы ауаажәларра агәаҟра иақәнаршәо ишыҟаз заа уаҩы ибарҭазҭгьы.

Ахәҭаҷ 41. Адҵа, мамзаргьы адҵақәҵақәа рынагӡара

1. Адҵа, мамзаргьы адҵақәҵақәа рынагӡара зуалԥшьоу ауаҩытәыҩса инаигӡаз изакәаным адҵа, мамзаргьы адҵақәҵақәа ирыбзоураны ашьаустә закәан иахьчо азҿлымҳарақәа ироуз ааха цәгьауроуп ҳәа иԥхьаӡам. Уи аҩыза ааха азы ашьаустә закәанҭакԥықәра идлоит изакәаным адҵа, мамзаргьы адҵақәҵақәа ҟазҵаз.
2. Изакәаным адҵа, мамзаргьы адҵақәҵақәа рынагӡарала игәҭаку ацәгьаура ҟазҵаз идлоит азеиԥш ҵаҵӷәыркрақәа ирықәшәо. Изакәаным адҵақәҵақәа рынамыгӡаразы ашьаустә ҭакԥхықәра ҟалом.


III аҟәша. АШЬАУӶА

9-тәи ахы. АШЬАУӶА АИЛКААИ (ИЗАКӘУИ) АХЫҚӘКҚӘЕИ
АШЬАУӶА АХКҚӘА

Ахәҭаҷ 42. Ашьауӷа аилкааи ахықәкқәеи

1. Аӡбара ашьауӷақәҵарала иаӡбауа аҳәынҭқарратә мчыладҵа иахьӡуп ашьауӷа. Ашьауӷа ахархәара амоуп ацәгьаура аҟаҵареи ахара зду ҳәа иԥхьаӡоу ауаҩытәыҩса изы иагьалшоит абри Азакәанеидкылаҿы иарбақәоу ауаҩытәыҩса изинқәеи ихақәиҭреи рылхәдатәра, мамзаргьы рырмаҷра.
2. Ашьауӷа хықәкыс иамоуп асоциалтә иашара ашьақәыргылара, иара убас, зус ӡбоу ибжьареи уи нахыс даҽа цгьаурак имырҟаҵареи.

Ахәҭаҷ 43. Ашьауӷа ахкқәа

Ашьауӷа ахкқәа иреиуоуп:
а) ахараԥса аршәара;
б) маҵураҭыԥқәаки аусурҭақәаки рҿы аҭыԥ аанкылара азин амхра (алхәдатәра);
в) асоциалтә, аррамаҵуратә, аҳаҭыртә, мамзаргьы акласстә чынқәа убас аҳәынҭқарратә ҳамҭақәа рымхра;
г) ириашаны ашьақәыргыларатә усурақәа;
д) амазара амхра;
е) алеишәарҽеиратә баталион аҟны аҭакра;
ж) аамҭала ахақәиҭра алхәдатәра;
з) ԥсраҽнынӡа ахақәиҭра алхәдатәра;
и) ашьрақәҵара
(Ашьауӷа хкы – алеишәарҽеиратә баталион аҟны аҭакра алагалара атәы шәахәаԥш 10.01.2007 шықәсазы иҭыҵыз Аԥсны Аҳәынҭқарра Азакәан N 1556-с-ХIV ахәҭаҷ 4)
(Шәахәаԥш Ашьра ақәҵаразы ашьауӷа атәы зҳәо, 29.01.2007 ш. азы иҭыҵыз Аԥсны Аҳәынҭқарра Азакәан N 1573-с-ХIV).

Ахәҭаҷ 44. Ихадароуи ихарҭәаагоуи ашьауӷа хкқәа

1. Ириашаны ашьақәыргыларатә усурақәа, алеишәарҽеиратә баталион аҟны аҭакра, аамҭала ахақәиҭра алхәдатәра, ԥсраҽнынӡа ахақәиҭра алхәдатәра, ашьрақәҵара ихадаратәиу шьауӷақәоуп.
2. Ахараԥса аршәара, маҵураҭыԥқәаки усурҭақәаки рҿы аҭыԥқәа раанкылара азин амхра ахархәара рымоуп ихадароу еиԥш ихарҭәаагоу ашьауӷа хкқәа раҳасабала.
3. Асоциалтә, аррамаҵуратә, аҳаҭыртә чынқәа, иара убас, акласстә чын амхра, амазара амхра ахархәара рымоуп ихарҭәаагоу шьауӷаны мацара.

Ахәҭаҷ 45. Ахараԥса

1. Ахараԥса захьӡу абри Азакәанеидкылаҿы иазԥхьагәаҭоу аҳәаақәа инарҭагӡаны ԥарала лахьыҭара ауп.
2. Ахараԥса шьақәгылоуп зқьи хәышә инаркны миллион мааҭ аҟынӡа. Ахараԥса шәагаала шәи ҩынҩажәи жәаба нызқь инаркны ирықәҵазар алшоит ибааԥсуи ҷыдала ибааԥсуи ацәгьаурақәа рзы.
3. Ахараԥса ашәагаа иҟаҵоу ацәгьаура (ахьанҭара) зеиԥшроу, иара убас, зус ӡбоу иҭаацәеи иареи рмазаратә ҭагылазаашьа иахәаԥшны аӡбара ишьақәнаргылоит. Иара убас, урҭ аҭагылазаашьақәа хырҩа рзуны аӡбара ахараԥса шьақәнаргылар алшоит аҿҳәара хырԥарала, хәҭаа-хәҭаала хышықәсанӡа ашәара.
4. Ихарҭәаагоу шьауӷак аҳасабала ахараԥса азыԥҵәара алшоит абри Азакәанеидкыла Иҷыдоу ахәҭаҿы изыхәҭоу ахәҭаҷқәа рыҟны ианарбоу мацара.
5. Ихадароу шьауӷак аҳасабала иазыԥҵәоу ахараԥса ашәара цәгьахәыцрала аҽацәыԥхьакра аҭыԥ анамоу, уи ԥсахзар алшоит ахақәиҭра алхәдатәра ала абри Азакәанеидкыла Иҷыдоу ахәҭаҿы ахараԥса злазгәаҭоу ахәҭаҷ инақәыршәаны.

Ахәҭаҷ 46. Маҵураҭыԥқәаки усурҭаҭыԥқәаки рҿы аҭыԥ анкылара азин алхәдатәра

1. Маҵураҭыԥқәаки усурҭаҭыԥқәаки рҿы аҭыԥ аанкылара азин амҭара (амхра) иаанагоит аҳәынҭқарратә усҳәарҭақәа рҿи аҭыԥантәи ахатәеиҿкаарақәа рҿи, мамзаргьы апрофессионалтә усурҭақәа рҿи аҭыԥ аанкылара ақәиҭымтәра.
2. Маҵураҭыԥқәаки усурҭаҭыԥқәаки рҿы аусура ақәиҭымтәра ихадароу шьауӷак аҳасабала ишьақәыргылазар алшоит ҿҳәарала шықәсык инаркны хәышықәса рҟынӡа, ихарҭәаагоу шьауӷак аҳасабала – фымз инадыркны хышықәса рҟынӡа.
3. Ихарҭәаагоу шьауӷак аҳасабала ауаҩытәыҩса маҵураҭыԥқәаки иалкаау занааҭк ала аусуреи иақәиҭымтәра азыԥҵәазар алшоит абри Азакәанеидкыла Иҷыдоу ахәҭаҿы ацәгьауразы изықәшәо ахәҭаҷ аҟны уи аҩыза азыԥҵәа иарбамзаргьы, аха иҟаҵоу ацәгьаура аҟазшьеи, уи азы ауаажәларра ршәарҭара аҩаӡара ахьынӡанаӡои, ахара зду ихаҭареи хшыҩзышьҭра азуны, ацәгьаура зуз имаҵуратә ҭыԥи иалкаау занааҭк ала иусуреи рзин изныжьра залшом ҳәа аӡбара алкаа иазкылсуазар.
4. Абри ашьауӷа хкы ихарҭәаагоу шьауӷак аҳасабала “ириашаны ашьақәыргыларатә усурақәа” рҟны, мамзаргьы “ҭакрадатәи ашьауӷа” аҟны иацҵазар, уи аҿҳәара ацара иалагоит аӡбара ишьақәнаҵаз ашьауӷақәҵара азакәан мчы анаиуа инаркны. Маҵураҭыԥқәаки усурҭаҭыԥқәаки рҿы аусура ақәиҭымтәра ихарҭәаагоу шьауӷак аҳасабала алеишәарҽеиратә баталиони ахақәиҭра алхәдатәреи ирыцҵазар усҟан уи ахгара аамҭа ихадаратәиу ашьауӷақәа ирзыԥҵәоу аамҭа иаҟароуп, аха ихадаратәиу ашьауӷақәа рыҿҳәарақәа анынҵәалак ашьҭахь ауп ихарҭәаагоу ашьауӷақәа рыҿҳәара ацара ианалаго. 
Ихадароу ашьауӷақәа, алеишәарҽеиратә баталиони ахақәиҭра алхәдатәреи ирыцҵазар маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра, усҟан ихадаратәиу ашьуӷақәа рыҿҳәарақәа анынҵәалак ашьҭахь ауп ихарҭәаагоу рыҿҳәарақәа ацара ианаго. 

Ахәҭаҷ 47. Иҷыдоу, арратә, мамзаргьы аҳаҭыртә хьыӡқәа, акласстә чыни, аҳәынҭқарратә ҳамҭақәеи ралхәдатәра

Ибааԥсу, мамзаргьы ҷыдала ибааԥсу ацәгьаурақәа рзы аус аӡбараан ауаҩытәыҩса ихаҭара иахәаԥшны аӡбара уи далхәданатәыр алшоит иҷыдоу, арратә, мамзаргьы аҳаҭыртә хьыӡқәа, акласстә чыни аҳәынҭқарратә ҳамҭақәеи.

Ахәҭаҷ 48. Ириашаны ашьақәыргыларатә усурақәа

1. Ириашаны ашьақәыргыларатә усурақәа рықәырҵоит зус ӡбоу иҭышәынтәалоу аусурҭа змоу, иара убас, уи змамгьы. Иҭышәынтәалоу аусурҭа змоу зус ӡбоу ауаҩытәыҩса ириашаны ашьақәыргыларатә усурақәа ихигоит иҭышәынтәалоу иусурҭа аҟны. Иҭышәынтәалоу аусурҭа змам ириашаны ашьақәыргыларатә усурақәа ихигоит аҭыԥантәи аҳәынҭқарратә усбарҭа ашьауӷа (ириашаны ашьақәыргыларатә усурақәа) назыгӡо аусбарҭақәа ақәшаҳаҭны, иалнахуа аҭыԥ аҟны, аха зус ӡбоу инхарҭа иахьазааигәоу. 
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала).
2. Ириашаны ашьақәыргыларатә усурақәа ҿҳәарас ирымоуп ҩымз инадыркны ҩышықәса рҟынӡа.
3. Ириашаны ашьақәыргыларатә усурақәа здыӡбалоу ауаҩытәыҩса иуалафахәы иахыхны аҳәынҭқарра иаланагалоит аӡбара ашьауӷақәҵара ишьақәнаргылаз хә-наӡынк инадыркны ҩажәа наӡын рҟынӡа. 
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала).
4. Ириашаны ашьақәыргыларатә усурақәа зқәу ауаҩытәыҩса цәгьахәыцрала (гәаӷшақә) уи ихгара иҽацәԥхьеикуазар иаанханы иҟоу аамҭа ӡбарала иԥсахзар алшоит ириашаны ишьақәыргыларатә усурақәа хымш мышкы аҭакрала ихәшьадны.
5. Актәи агәыԥ змоу ахымхәа (ауаҩыбжа), зцәазтәым аԥҳәыс, хышықәса зхымҵыц ахәыҷқәа змоу аԥҳәыс, аррахь наԥхьарыла аррамаҵура иахысуа, аруаҩ, иара убас, еилаӡарала арраҿы асержанти ичындоу аруаҩи рҭыԥ змоу, ашьауӷа ашьақәҵараан аррамаҵура иалымгац аруаҩ ириашаны ишьақәыргыларатә усурақәа иқәҵара ҟалаӡом.

Ахәҭаҷ 49. Амазара амхра

(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала).

1. Мчыла, қьырада (хәыда) амхра нас аӡбара ишьақәнаҵаз ашьауӷақәҵарала аҳәынҭқарра ахатәрахьы аиагара алшоит анаҩстәи амазарақәа:
а) абри Азакәанеидкыла Ахәҭа ҷыда ахәҭаҷқәа иазԥхьагәарҭо ацәгьаурақәа ирылҵшәаны иоуз аԥара, мамзаргьы хәы змоу амаҭәар, мамзаргьы даҽа мазарак, мамзаргьы абри Азакәанеидкыла ахәҭаҷ 186 ала аҭакԥхықәра ззышьақәыргылоу Аԥсны Аҳәынҭқарра аҳазалхырҭатә ҳәаа закәандарала иахганы иаагоу амаҭәар, мамзаргьы уи иалҵшәахаз алагалақәа зегьы, закәанла изтәу изыргьежьра зыхәҭоу амазареи уи аҟынтәи алагалеи рыда;
б) абри Азакәанеидкыла Ахәҭа ҷыда ахәҭаҷқәа иазԥхьагәарҭо ацәгьаурақәа рыҟаҵара ирылҵшәаны иоуз аԥара, хәы змоу амаҭәар, амазара, иара убас, уи амазара иаҭныху аԥара ала иҟаҵоу алагала ахәҭак, мамзаргьы ишеибгоу;
в) атерроризм, аекстремизм, еиҿкаау ацәгьауратә гәыԥқәа, изакәандароу бџьарла еибыҭоу агәыԥқәа ԥарала реиқәыршәаразы еидкылоу аԥара, хәы змоу амаҭәар, амазара;
г) ахара зыдҵоу иитәу ацәгьаура ҟаҵагақәа, амаҭәахәқәа, амаругақәа, иара убас, ацәгьаурақәа рзы ирмазеиу аихаԥсыхәқәа.
2. Ацәгьаура алҵшәала амазара, мамзаргьы уи аҟынтәи иоуз алагала закәанла имаз имазара иациҵазар усҟан амхра зықәшәо ацәгьаура алҵшәала иоуз амазара, мамзаргьы уи аҟынтәи иоуз алагала ахә иақәшәо амазара ауп.
3. Абри ахәҭаҷ актәии аҩбатәии ахәҭақәа рыҟны иарбоу зус ӡбоу уаанӡа даҽаӡәы ииҭахьаз амазара уи здызкылаз иҟынтәи амхра ақәнагоуп, ианимихуаз идикылоз амазара цәгьаурала ишааго идыруазҭгьы.
4. Абри ахәҭаҷ аҟны иарбоу амазара иалаз аҟынтәи маҭәарк амхразы аӡбара азыӡба анаднакылоз аамҭазы иахьиҭихьази, мамзаргьы ихы иахьаирхәахьази ирыхҟьаны амхра залымшо иҟалазар, уи амаҭәар зыԥсаз ахә ԥараны амхразы азыӡба аднакылоит.
5. Амазара амхразы азыӡба адкылараан зегь раԥхьа ҳасаб азутәуп закәанла уи амазара зтәыз имаз ахарџь ахарҭәаара азҵаара.
6. Абри ахәҭаҷ акәтәии аҩбатәии ахәҭақәа рыҟны иарбоу амазара ада амхра зықәнаго даҽа мазарак ахара зду имамзар усҟан имоу амазара ахә аҟынтәи аԥхьа закәанла изтәу ихарџь харҭәаазароуп, нас иаанхо аҳәынҭқарра ахатәрахьы ииагазароуп.

Ахәҭаҷ 50. Алеишәарҽеиратә баталион аҟны аныҟәгара

1. Алеишәарҽеиратә баталион аҟны аныҟәгара рықәырҵоит ааԥхьарала аррамаҵура зхызго аруаҩы, иара убас, еилаӡарала аррамаҵура зхызго ацәаҳәақәгылаҩи асержанти, урҭ ашьауӷақәҵара аӡбара ианаднакылоз аамҭазы аррахь ааԥхьарала аррамаҵуразы ишьақәыргылоу аҿҳәара ахгара иалымгацзар. Ашьауӷақәҵара ҿҳәарала хымз инадыркны ҩышықәса рҟынӡа ирықәырҵоит абри Азакәанеидкыла Ахәҭа ҷыдаҿы изықәшәо ахәҭаҷқәа рыла аррамаҵура иаҿагыло ацәгьауразы, иара убас, ацәгьаура аҟазшьеи ахара зду ихаҭареи ианалдыршо ҩышықәса иреиҳам ахақәиҭра алхәдатәра уи аҿҳәара иаҟароу абаталион аҟны аныҟәгара ала аԥсахра.
2. Ахақәиҭра алхәдатәра аҭыԥан алеишәарҽеиратә баталион аҟны аныҟәгарахь ииагоу ауаҩытәыҩса иқәу аҿҳәара мышкы аҭакреи мышкы алеишәарҽеиратә баталион аҟны аныҟәгареи еиҩысуеит.

Ахәҭаҷ 51. Ишьақәыргылоу ҿҳәарала ахақәиҭра алхәдатәра

1. Ишьақәыргылоу ҿҳәарала ахақәиҭра алхәдатәра иаанагоит (иахьӡуп) анырхарҭатә колониахь ашьҭрала, мамзаргьы ааӡарҭа колониаҿы аҭакрала, мамзаргьы азеиԥш ныҟәгашьа змоу, мамзаргьы ибааԥсу аныҟәгашьа, мамзаргьы ҷыдала ибааԥсу аныҟәгашьа змоу аколониахь, мамзаргьы абахҭахь ишьҭрала зус ӡбоу иԥхьакра.
2. Ахақәиҭра алхәдатәра шьақәгылоуп ҿҳәарала хымз инаркны жәохә шықәса рҟынӡа.
3. Ацәгьаурақәа неизакны ашьауӷа азыԥҵәараан хәҭа-хәҭала, мамзаргьы ишеибгоу аҿҳәарақәа еицҵазар ахақәиҭра алхәдатәра ҩажәа шықәса иреиҳамзароуп; ашьауӷақәҵарақәа неизакны ашьауӷа азыԥҵәараан ахақәиҭра алхәдатәра ҩажәи хәба шықәса иреиҳамзароуп.

Ахәҭаҷ 52. Ԥсраҽнынӡа ахақәиҭра алхәдатәра

1. Ԥсраҽнынӡа ахақәиҭра алхәдатәра шьақәгылоуп аԥсҭазаара иақәку ацәгьаура бааԥсы ауразы, иара убас, ауаажәларратә шәарҭадара аконституциатә ргылара ашьагәыҭқәа, аҳәынҭқарра ашәарҭадара ирызку иҷыдоу ацәгьаура бааԥсқәа рзы.
2. Ԥсраҽнынӡа ахақәиҭра алхәдатәра рықәҵара залшом аҳәса, жәаа шықәса зхымҵыцкәа ацәгьаура ҟазҵаз ауаатәыҩса, иара убас, ашьауӷақәҵара аӡбара анаднакылоз аамҭазы хынҩажәи хәба шықәса зхыҵхьоу ахацәа.

Ахәҭаҷ 53. Ахақәиҭра алхәдатәра зықәҵоу ириашаны ашьақәыргыларатә усбарҭа хкы рзыԥҵәара.

1. Ахақәиҭра алхәдатәра ахгара рзыԥҵәоуп: 
а) машәырла ацәгьаура ҟазҵаз, иара убас, ибыргәыми ибжьаратәуи ахьанҭара змоу, игәҭаку ацәгьауразы ахақәиҭра алхәдатәра ззыԥҵәоу уаанӡа ахақәиҭра алхәдатәра зхызымгацыз ауаатәыҩса – анырхарҭатә колониаҿы ашьауӷа ахгара. Ацәгьаура аҟаҵара аҭагылазаашьеи ахара зду ихаҭареи хшыҩзышьҭра рзуны, насгьы мзызс иамоу азгәаҭаны хыхь иарбоу ауаатәыҩса аӡбара ирзыԥнаҵәар алшоит азеиԥш ныҟәгашьа змоу ириашаны ашьақәыргыларатә колониаҿы ашьауӷахгара;
б) ихьанҭоу ацәгьауразы зус ӡбаны ахақәиҭра алхәдатәра ззыԥҵәоу, уаанӡа ахақәиҭра алхәдатәра зхызымгацыз ахацәа, иара убас, ихьанҭоуи ҷыдала ихьанҭоуи ацәгьаурақәа рзы зус ӡбоу аҳәса – азеиԥш ныҟәгашьа змоу ириашаны ашьақәыргыларатә колониаҿы;
в) уаанӡа ахақәиҭра алхәдатәра зхызымгацыз ҷыдала ибааԥсу ацәгьаурақәа рзы зус ӡбоу ахацәа, иара убас, ацәгьаура анкырынтәу, мамзаргьы ишәарҭаны ианкырынтәқәоу, уаанӡа ахақәиҭра алхәдатәра зхызгахьоу, ацәгьаура ҷыдала ишәарҭаны ианкырынтәу – иӷәӷәоу аныҟәгашьа змоу ириашаны ашьақәыргыларатә колониаҟны;
г) рыцҳашьарак аҳасабала ашьрақәҵара ахақәиҭра алхәдатәра заа иззыԥсаху, иара убас, ҷыдала ишәарҭоу ацәгьаура акырынтәра ҳәа иԥхьаӡоу ахацәа – ҷыдала иӷәӷәоу аныҟәгашьа змоу ириашаны ашьақәыргыларатә колониаҟны.
2. Ҷыдала ибааԥсу ацәгьауразы зус ӡбаны хәышықәса инареиҳаны ахақәиҭра алхәдатәра зықәҵоу ахацәа, иара убас, ҷыдала ишәарҭоу икырынтәу ацәгьаураан ирықәҵоу ашьауӷа ахьынтәи хәҭак бахҭала ахгара рзыԥҵәазар алшоит.
3. Ашьауӷақәҵара аӡбара ианаднакыло аамҭазы жәаа шықәса зхымҵыц ауаҩытәыҩса ашьауӷа ааӡарҭатә колониа аҟны ахгара изыԥҵәазароуп.
4. Ириашаны ашьақәыргыларатә усбарҭа хкы аиҭакра нанагӡоит аӡбара Аԥсны Аҳәынҭқарра ашьауснагӡаратә закәан инақәыршәаны.

Ахәҭаҷ 54. Ашьрақәҵара

1. Абри Азакәанеидкыла, шамаха иҟамло акы еиԥш шьауӷак аҳасабала гәҭакылатәи ауаҩшьразы, насгьы ҷыдала ихьанҭоу цәгьаурақәак рзы иазԥхьагәанаҭоит ашьрақәҵара.
2. Аҳәса, ацәгьаура ҟазҵаз жәаа шықәса зхымҵыц ауаатәыҩса, иара убас, ашьауӷақәҵара аӡбара анаднакыло аамҭазы хынҩажәи хәба шықәса зхыҵхьоу ахацәа ашьра рықәҵара ҟалом.
3. Ашьрақәҵара рыцҳашьарак аҳасабала иԥсахзар алшоит ԥсраҽнынӡа ахақәиҭра алхәдатәрала, мамзаргьы ҩажәи хәба шықәсанӡа ахақәиҭра алхәдатәрала.


10-тәи ахы. АШЬАУӶА АЗЫԤҴӘАРА


Ахәҭаҷ 55. Ашьауӷа азыԥҵәаразы азеиԥш лагамҭақәа

1. Ацәгьаура аҟаҵаразы ахара зду ҳәа иԥхьаӡоу ауаҩытәыҩса, абри Азакәанеидкыла Ахәҭа ҷыдаҿы иҟоу изыхәҭоу ахәҭаҷ, насгьы абри Азакәанеидкыла Азеиԥш хәҭа аҭагылазаашьақәа инарықәыршәаны иқәырҵоит иҳақу ашьауӷа. Ацәгьаура аҟаҵаразы иазԥхьагәаҭоу ашьауӷақәа рахьынтәи еиҳа иԥсыҽу ашьауӷа хкы ашьауӷа ақәҵара ахықәкы азынамыгӡартә ианыҟоу мацара еиҳа иџьбароу ашьауӷа хкы иқәырҵоит.
2. Иҟаҵоу ацәгьауразы абри Азакәанеидкыла Ахәҭа ҷыдаҿы иазгәаҭоу аҵкыс иџьбароу ашьауӷа ақәҵара алшоит ацәгьаурақәа неилаҵаны, мамзаргьы ашьауӷақәҵарақәа неилаҵаны абри Азакәанеидкыла 63-тәи, 64-тәи ахәҭаҷқәа инарықәыршәаны. Иҟаҵоу ацәгьауразы абри Азакәанеидкыла Иҷыдоу ахәҭаҿы изыхәҭоу ахәҭаҷқәа рыла иазԥхьагәаҭоу ашьауӷа аҵкыс иԥсыҽу ашьауӷа ақәҵара алшоит абри Азакәанеидкыла 59-тәи ахәҭаҷ инақәыршәаны.
3. Ашьауӷа азыԥҵәараан хшыҩзышьҭра рызузароуп иҟаҵоу ацәгьаура аҟазшьеи иацу ауаажәларратә шәарҭареи ахара зду ихаҭареи, убра иналаҵаны, ашьауӷа зырцәгьои изырԥсыҽуеи аҭагылазаарақәа, иара убас, иалху ашьауӷа зус ӡбоу ириашара алшауоу иалымшауоу, насгьы иҭаацәа рыԥсҭазаара ишаныԥшуа.

Ахәҭаҷ 56. Ашьауӷа зырԥсыҽуа аҭагылазаашьақәа 

1. Изырԥсыҽуа аҭагылазаашьақәа ҳәа иԥхьаӡоуп:
а) раԥхьаӡа акәны ҟазшьала ибыргәыми, мамзаргьы ибжьаратәуи машәырла аҭагылазаашьақәа реиқәшәара иахҟьаны ацәгьаурақәа рыҟаҵара;

(Аԥсны Аҳәынҭқарра ииун 15, 2015 шықәсазтәи Азакәан N 3793-с-V аредакциала)
б) ахара зхароу иқәра анамӡара;
в) абаҩтәымзаара;
г) ахара зхароу ахәыҷ қәыԥшқәа имазаара;
д) аԥсҭазааратә ҭагылазаашьа хьанҭақәа реиқәшәара, мамзаргьы арыцҳашьаратә мзызқәа ирыхҟьаны ацәгьаура аҟаҵара;
е) махәҿала, мамзаргьы психикала мчыла адҵара, мамзаргьы мазарала, маҵурала, ма даҽакала ахьыԥшра ирыхҟьаны ацәгьаура аҟаҵара;
ж) зда ԥсыхәа ыҟам ахыхьчара аԥҟарақәа реилагара, ацәгьаура ҟазҵаз ауаҩытәыҩса иаанкылара, зда ԥсыхәа амам ахыхьчара, ишьаҭарку ашәарҭара агәаӷьра, адҵа, мамзаргьы ақәҵақәа рынагӡара ирыхҟьаны ацәгьаура аҟаҵара;
з) ааха змоу иҟынтәи изиндароу, мамзаргьы иаморалтәу ахымҩаԥгара иахҟьаз ацәгьаура;
и) ахатә хара ацәыргара, ацәгьаура аарыԥшреи ацәгьаура аилыргареи активла рыцхыраара, ацәгьаура егьырҭ ацҟаҵаҩцәа рышьҭазаареи рҿагылареи, цәгьаурала игоу амазара аԥшаара.
(апункт “и” Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
к) ааха зауз аҳақьымтә, мамзаргьы даҽа цхыраарак ацәгьаура ашьҭахьҵәҟьа иҭара, ацәгьаура иахҟьаны иҟалаз амазаратә харџьи аморалтә аахеи хатәгәаԥхарала рхарҭәаара, иара убас, ацәгьаура егьырҭ ахҟьа-ԥҟьақәа рырҽеира иазку ахымҩаԥгарақәа.
2. Ашьауӷа зырԥсыҽуа ҭагылазаашьақәак раҳасабала ашьауӷа азыԥҵәараан ахархәара роур алшоит абри ахәҭаҷ актәи ахәҭа аҟны иарбам даҽа ҭагылазаашьақәакгьы.
3. Абри Азакәанеидкыла Ахәҭа ҷыдаҟны иҟоу ахәҭаҷ иара ацәгьаура адыргаҿы иарбазар, ашьауӷа изырԥсыҽуа аҭагылазаашьа ашьауӷа азыԥҵәараан уи аҭагылазаашьа даҽа знык ахархәара ҟалаӡом.

Ахәҭаҷ 57. Изырԥсыҽуа аҭагылазаашьақәа аныҟоу ашьауӷа азыԥҵәара

(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала). 

1. Ахәҭаҷ 56 актәи ахәҭа апунктқәа “и” мамзаргьы “к” рыла иарбоу изырԥсыҽуа аҭагылазаашьақәа аныҟоу, насгьы еицәазтәуа аҭагылазаашьақәа аныҟам ашьауӷа аҿҳәара, мамзаргьы ашәагаа абри Азакәанеидкыла Ахәҭа ҷыдаҿы изыхәҭоу ахәҭаҷ аҟны иарбоу еиҳа иџьбароу ашьауӷа хкы аҿҳәара, мамзаргьы ашәагаа иреиҳаӡоу аҩаӡара хыџьара ишаны ҩ-хәҭак иреиҳахар залшом.
2. Абри Азакәанеидкыла актәи ахәҭа апункт “и” ала иарбоу изырԥсыҽуа аҭагылазаашьақәа аныҟоу, насгьы еицәазтәуа аҭагылазаашьақәа аныҟам, аусеицзуразы аӡбаранӡатәи аиқәшаҳаҭра бжьаҵазар, ашьауӷа аҿҳәара, мамзаргьы ашәагаа абри Азакәанеидкыла Ахәҭа ҷыдаҿы изыхәҭоу ахәҭаҷ ала иарбоу аҿҳәара, мамзаргьы ашәагаа ҩыџьара ишаны хәҭак иреиҳахар залшом.
3. Абри Азакәанеидкыла Ахәҭа ҷыдаҿы изыхәҭоу ахәҭаҷ аҟны иазԥхьагәаҭазар ԥсраҽнынӡа ахақәиҭра алхәдатәра, мамзаргьы ашьрақәҵара абри ахәҭаҷ актәи ахәҭа (аҭагылазаара) ахархәара аиоуӡом. Усҟан ашьауӷа азыԥҵәазароуп абри Азакәанеидкыла Ахәҭа ҷыдаҿы изыхәҭоу ахәҭаҷ инақәыршәаны.
4. Аусеицуразы аӡбаранӡатәи аиқәшаҳаҭра аныбжьаҵоу абри Азакәанеидкыла Ахәҭа ҷыдаҿы изыхәҭоу ахәҭаҷ ала ԥсраҽнынӡа ахақәиҭра алхәдатәра, мамзаргьы ашьрақәҵара азԥхьагәаҭазар, арҭ ашьауӷа хкқәа ахархәара рыҭахаӡом. Усҟан ашьауӷа аҿҳәара, мамзаргьы ашәагаа абри Азакәанеидкыла Ахәҭа ҷыдаҿы изыхәҭоу ахәҭаҷ ала иазԥхьагәаҭоу ашьауӷа – ахақәиҭра алхәдатәра аҿҳәара, мамзаргьы ашәагаа хыџьара ишаны ҩ-хәҭак иреиҳамзароуп.
5. Аԥсны Аҳәынҭқарра Ашьаусмҩаԥгаратә закәанеидкыла 40-тәи ахы инақәыршәаны иӡбоу ашьаус зызку ауаҩытәыҩса изыԥҵәоу ашьауӷа аҿҳәара, мамзаргьы ашәагаа иҟаҵоу ацәгьауразы иазԥхьагәаҭоу ашьауӷа иреиҳаӡоу аҩаӡара хыџьара ишаны ҩ-хәҭак еиҳамзароуп.

Ахәҭаҷ 58. Ашьауӷа еицәазтәуа аҭагылазаашьақәа 

1. Еицәазтәуа ҭагылазаашьақәоуп ҳәа иԥхьаӡоуп:
а) икырынтәу ацәгьаурақәа; 
б) ацәгьаура ахҟьа бааԥс ахылҿиаара;
в) гәыԥҩык, заа еибыҳәаны гәыԥҩык, еиҿкаау гәыԥҩыла, мамзаргьы ацәгьауцәа реилахәызаарала ацәгьаура аицыҟаҵара;
г) ацәгьаура иҷыданы ахалархәра;
д) ахеилаԥсара ӷәӷәа (ҵаула) змоу, арыжәтә иашьны иҟоу, иара убас, ашьаустә ҭакԥхықәра зықәра аҵанамкуа ацәгьаура ралагалара;
е) амилаҭреи, арасареи, адинреи, ацәымӷреи, мамзаргьы аиӷареи мзызс измоу ацәгьаура, мамзаргьы даҽа џьоукы зинхәҭала иҟарҵаз аус азы ашьаура, иара убас, даҽа цәгьаурак аҵәахра, мамзаргьы армариара хықәкыс измоу ацәгьаурақәа рыҟаҵара;
ж) амаҵуратә уалԥшьа, мамзаргьы ауаажәларратә уалԥшьа анагӡаразы, мамзаргьы уи назыгӡоз изааигәоу ауаатәыҩса ирызкны ацәгьаура аҟаҵара;
з) ахара зхароу заа зцәазтәымра идыруа аԥҳәыс илызку, иара убас, зықәра маҷу, зхы ззымыхьчо, мамзаргьы ицхыраадоу ауаатәыҩса, мамзаргьы ахара зхароу ихьыԥшу ауаҩытәыҩса изку ацәгьаура аҟаҵара;
и) ацәгьаура иҷыдоу гәымбылџьбарала, тәамбашақә хыччарала, ргәаҟрала, иара убас, ааха змоу иргәаҟрала аҟаҵара;
к) абџьар, мамзаргьы аџьаԥҳаны, иԥызжәо амаҭәашьар, итҟәацуа, мамзаргьы уи иеиԥшу аиҿартәра, ҷыдала иҟаҵоу атехникатә мыругақәа, ишҳамыркуи ирадиоактивтәуи амаҭәашьарқәа, ахәшәлыхқәеи, ахимиа-фармакологиатә препаратқәа, иара убас, махәҿалатәии апсихикатәии мчыладҵара ахархәара рзуны ацәгьаура аҟаҵара;
л) иҷыдалатәиу аҭагылазаара, иԥсабаратәиу, мамзаргьы даҽа уаажәларратә рыцҳарак, иара убас, ауаарацәаратәи аилаҩынтрақәа раан ацәгьаурақәа рыҟаҵара;
м) ахара зду имаҵуратә ҭагылазаашьа, мамзаргьы еилаӡарак иадҳәаланы изаарԥшу агәрагара ахархәарала ацәгьаура аҟаҵара;
н) амчратә хаҭарнак ишәҵатә ҷыда, мамзаргьы имаҵуратә шәҟәқәа ахархәарала ацәгьаура аҟаҵара.
2. Абри Азакәанеидкыла Ахәҭа ҷыдаҿы иҟоу ахәҭаҷ ала иазгәаҭоу ацәгьаура аҟны дыргак аҳасабала иарбазар, ашьауӷа еицәазтәуа аҭагылазаашьа, ашьауӷа азыԥҵәараан уи аҭагылазаашьа даҽа знык ахархәара аҭара ҟалаӡом.
Азгәаҭа: Еицәазтәуа аҭагылазаашьақәа абра еиқәыԥхьаӡоу рыла инырҵәоуп, ирҭбааны ахархәара ҟалаӡом.

Ахәҭаҷ 58.1. Аусеицуразы аӡбаранӡатәи аиқәшаҳаҭра анеилагоу ашьауӷа азыԥҵәара

(иалагалоуп 15.06.2015 шықәсазтәи Аԥсны Аҳәынҭқарра Азакәан N 3793-с-V ала). 

Аусеицуразы аӡбаранӡатәи аиқәшаҳаҭра зыбжьазҵаз ауаҩытәыҩса иҵабыргым адырраҭарақәа ааигар, мамзаргьы аусеилыргаҩ акыр зҵазкуа ацәгьауратә ҭагылазаашьақәа шырцәиҵәахыз шьақәыргылахар, аӡбара уи ауаҩытәыҩса ашьауӷа изыԥнаҵәоит азеиԥш ԥҟарақәа рыла, абри Азакәанеидкыла ахәҭаҷ 57 аҩбатәи, ахԥатәи, аԥшьбатәи ахәҭақәа рҿы иарбоу ашьауӷа хкы ашәагааи ирызку аҭагылазаарақәа, иара убас, а-ҷ 59-тәи ахархәара рымҭакәа.

Ахәҭаҷ 59. Ацәгьауразы иарбоу ашьауӷа аасҭа еиҳа иԥсыҽу азыԥҵәара

1. Ацәгьаура ахықәки амзызқәеи, ахара зду ироли, ацәгьаура аныҟаҵази уи ашьҭахьи ихымҩаԥгашьақәа ирыдҳәалоу здаҟам аҭагылазаашьа, иара убас, ацәгьаура ауаажәларратә шәарҭара аҩаӡара акыр илазырҟәуа аҭагылазаашьақәа аныҟоу, урҭ инарываргыланы гәыԥҩылатәи ацәгьаура алахәылаҩ иҽазҵәылхны ацәгьаура араргамара иҽаназикуа, уи изыԥҵәазар ҟалоит абри Азакәанеидкыла Ахәҭа ҷыдаҿы иарбоу ахәҭаҷ ала иазԥхьагәаҭоу ашьауӷа ашәагаа ҵаҟатәи ацәаҳәа алада инахганы, мамзаргьы аӡбара иалшоит уи Ахәҭа ҷыдаҿы иарбоу аҵкыс иԥсыҽу ашьауӷа хкы азыԥҵәара, иара убас, ихымԥадоуп ҳәа иԥхьаӡоу ихарҭәаагоу ашьауӷа хкы ахархәара азнамур.
2. Здаҟам ҳәа иԥхьаӡазар алшоит хаз-хазы изырԥсыҽуа аҭагылазаашьақәа реиԥш урҭ аҭагылазаашьақәа рхеибарҭәаарагьы.

Ахәҭаҷ 60. Инагӡам ацәгьауразы ашьауӷа азыԥҵәара

1. Инагӡам ацәгьаураҿы ашьауӷа азыԥҵәараан хшыҩзышьҭра азузароуп уи ацәгьаура анамыгӡара зыхҟьаз аҭагылазаашьа закәу.
2. Ацәгьаура азырмазеиразы (азырхиаразы) ашьауӷа аҿҳәара, мамзаргьы ашәагаа абри Азакәанеидкыла Ахәҭа ҷыдаҿы изыхәҭоу ахәҭаҷ ала инагӡоу ацәгьауразы ишьақәыргылоу иреиҳаӡоу ашьауӷа аҿҳәара, мамзаргьы ашәагаа абжа еиҳамзароуп.
3. Ацәгьаура аҟаҵара аҽазкразы ашьауӷа аҿҳәара, мамзаргьы ашәагаа абри Азакәанеидкыла Ахәҭа ҷыдаҿы изыхәҭоу ахәҭаҷ ала инагӡоу ацәгьауразы ишьақәыргылоу иреиҳаӡоу аҿҳәара, мамзаргьы ашәагаа ԥшьыџьара ишаны хыхәҭак иреиҳамзароуп.
4. Ацәгьаура аҟаҵара армазеиразы, мамзаргьы ацәгьаура аҟаҵара аҽазкразы ашьра ақәҵара, мамзаргьы ԥсраҽнынӡа ахақәиҭра алхәдатәра ҟалаӡом.

Ахәҭаҷ 61. Ацәгьаура аҟаҵараҿы аилахәыларазы ашьауӷа азыԥҵәара

1. Еицыҟаҵоу ацәгьауразы ашьауӷа азыԥҵәараан хшыҩзышьҭра азутәуп уи ацәгьаура иалахәра аҟазшьеи аҩаӡареи ацәгьаура ахықәкы анагӡаразы дасу иалахәра иахьынӡахәаз, иҟаҵоу аумҭа аҟазшьеи ааха змоу иҭоу аԥхасҭеи ишырныԥшыз.
2. Ацәгьаураҿы алахәылацәа рахьынтәи дасу имоу изырԥсыҽуа, мамзаргьы еицәазтәуа аҭагылазаашьақәа, ашьауӷа азыԥҵәараан хшыҩзышьҭра азузароуп уи зтәу алахәылаҩ изы мацара.

Ахәҭаҷ 62. Ацәгьаура анкырынтәу ашьауӷа азыԥҵәара

1. Ацәгьаура, ишәарҭоу ацәгьаура, ҷыдала ишәарҭоу ацәгьаурақәа анкырынтәу азы ашьауӷа азыԥҵәараан хшыҩзышьҭра рзутәуп уаанӡа иҟаҵақәаз ацәгьаурақәа рҟазшьа, ирыцу ауаажәларратә шәарҭара аҳаракыра, уаанӡатәи ашьауӷа абжьаразы имчыдахаз аҭагылазаашьа, иара убас, ҿыц иҟаҵоу ацәгьаурақәа рҟазшьақәеи жәлар рзы урҭ ирыцу ашәарҭара аҳаракыреи.
2. Иарбан хкызаалакгьы икырынтәу ацәгьауразы иазыԥҵәахо ашьауӷа аҿҳәара, иҟаҵоу ацәгьауразы иазгәаҭоу зегь реиҳа иџьбароу ашьауӷа, хыџьара ишаны хәҭак еиҵамзароуп, аха абри Азакәанеидкыла Ахәҭа ҷыдаҿы изыхәҭоу ахәҭаҷ асанкциа аҳәаақәа ирҭымҵуа.
3. Иарбан хкызаалакгьы икырынтәу ацәгьаураан, абри Азакәанеидкыла а-ҷ 56 аҟны иарбоу изырԥсыҽуа аҭагылазаашьақәа ӡбарала ианышьақәыргылаха, ашьауӷа аҿҳәара иҟаҵоу ацәгьауразы иазгәаҭоу зегь реиҳа иџьбароу ашьауӷа хыџьара ишаны хәҭак аҵкыс еиҵаны азыԥҵәазаргьы алшоит, аха абри Азакәанеидкыла Ахәҭа ҷыда изыхәҭоу ахәҭаҷ асанкциа аҳәаақәа ирҭагӡаны. Абри Азакәанеидкыла а-ҷ 59 аҟны иарбоу здаҟам аҭагылазаашьақәа анышьақәыргылаха уи ацәгьауразы иазгәаҭоу аҵкыс иԥсыҽу ашьауӷа азыԥҵәахар алшоит.

Ахәҭаҷ 63. Ацәгьаурақәа анхеибарҭәаауа ашьауӷа азыԥҵәара.

1. Ацәгьаурақәа рхеибарҭәаараан цәгьаурацыԥхьаӡа хаз-хазы ашьауӷа рзыԥҵәазароуп.
2. Хеибарҭәаарала иҟаҵоу ацәгьаурақәа зегьы ибыргәыми ибжьаратәуи цәгьаурақәазар усҟан аҵыхәтәантәи ашьауӷа азыԥҵәазар алшоит еиҵоу ашьауӷа еиҳау иаҵарӡуа, мамзаргьы хәҭак, мамзаргьы ишеибгоу ашьауӷақәа реицҵарала. Убри аан аҵыхәтәантәи ашьауӷа, иҟаҵақәоу ацәгьаурақәа рахьынтәи еиҳа ибааԥсу азы иарбоу, иреиҳаӡоу ашьауӷа аҿҳәара, мамзаргьы ашәагаа абжа еиҳамзароуп.
3. Ихеибарҭәаауа ацәгьаурақәа рахьынтәи руак иадамхаргьы ибааԥсу, мамзаргьы ҷыдала ибааԥсу ацәгьаурақәа иреиуазар, усҟан аҵыхәтәантәи ашьауӷа азыԥҵәахоит хәҭак, мамзаргьы ишеибгоу ашьауӷақәа реицҵарала. Убри аан, АА АшьЗ а-ҷ 51 инақәыршәаны ахақәиҭра алхәдатәразы аҵыхәтәантәи ашьауӷа ҩажәа шықәса еиҳамзароуп.
4. Ацәгьаурақәа анхеибарҭәаауа ихадароу ашьауӷа хкы иацҵазар ҟалоит ихарҭәаагоу ашьауӷа хкқәагьы. Хәҭакала, мамзаргьы ишеибгоу реицҵараан аҵыхәтәантәи ихарҭәаагоу ашьауӷа хкы абри Азакәанеидкыла Азеиԥш хәҭа аҟны иарбоу иреиҳаӡоу аҿҳәара, мамзаргьы ашәагаа аҵкыс еиҳамзароуп.
5. Убарҭ аԥҟарақәа иреиԥшҵәҟьаны ашьауӷа азыԥҵәахоит аӡбара ашьауӷақәҵара анаднакыла ашьҭахь ишьақәыргылахар зус ӡбоу иус ӡбахаанӡагьы даҽа цәгьаурак иҟаиҵахьаз азы ахара шидҵоу. Усҟан ахара зыдҵоу ҵыхәаԥҵәарала изыԥҵәоу ашьауӷа иаланакуеит актәи ашьауӷақәҵарала изыԥҵәаз ашьауӷа аҟынтәи ихигахьоу аамҭагьы.

Ахәҭаҷ 64. Ашьауӷақәҵарақәа рхибарҭәаарала ашьауӷа азыԥҵәара

1. Ашьауӷақәҵарақәа рхеибарҭәаарала ашьауӷа азыԥҵәараан аԥхьатәи ашьауӷақәҵара ала изыԥҵәаз ашьауӷа ахәҭак, мамзаргьы ишеибгоу аҵыхәтәантәи ашьауӷақәҵара ала изыԥҵәоу ашьауӷа изацлоит.
2. Ашьауӷақәҵарақәа рхеибарҭәаарала аҵыхәтәантәи ашьауӷа ахақәиҭра алхәдатәра аҵкыс иԥсыҽзар усҟан абри Азакәанеидкыла Азеиԥш хәҭа аҟны иазԥхьагәаҭоу ашьауӷа хкы иреиҳаӡоу аҿҳәара, мамзаргьы ашәагаа аҵкыс еиҳамзароуп.
3. Ашьауӷақәҵарақәа рхеибарҭәаарала ахақәиҭра алхәдатәразы аҵыхәтәантәи ашьауӷа ҩажәи хәба шықәса иреиҳамзароуп.
4. Ҿыц иҟаҵоу ацәгьаура иазыԥҵәоу ашьауӷеи уаанӡатәи ашьауӷақәҵара аҟынтәи иаанханы иҟоу ашьауӷа ҿҳәареи раҵкыс еиҳазароуп ашьауӷақәҵарақәа рхеибарҭәаарала аӡбара иаднакылаз аҵыхәтәантәи ашьауӷа.
5. Ашьауӷақәҵарақәа рхеибарҭәаарала ашьауӷа азыԥҵәараан ихарҭәаагоу ашьауӷа хкқәа реидҵара мҩаԥысуеит абри Азакәанеидкыла ахәҭаҷ 63 аԥшьбатәи ахәҭа аԥҟарақәа инарықәыршәаны.

Ахәҭаҷ 65. Ашьауӷақәа реицҵараан аҿҳәарақәа реицҵашьа аԥҟара

1. Ацәгьаурақәа рхеибарҭәаарала, иара убас, ашьауӷақәҵарақәа рхеибарҭәаарала ашьауӷақәа хәҭак ала, мамзаргьы ишеибгоу реицҵараан мышкы ахақәиҭра алхәдатәра иаҩсуеит:
а) мышкы арбаандаҩра, мамзаргьы алеишәарҽеиратә баталион аҟны аныҟәгара;
б) ириашаны ашьақәыргыларатә усурақәа хымш;
2. Алеишәарҽеиратә баталион аҟны аныҟәгареи ахақәиҭра алхәдатәреи егьырҭ ашьауӷа хкқәа: ахараԥсеи, маҵураҭыԥқәаки усурҭақәаки рҿы аҭыԥ анкылара ақәиҭымра, иҷыдоу, арратә, аҳаҭыртә хьыӡқәа, ма акласстә чын, аҳәынҭқарратә ҳамҭақәа рымхреи реидҵара нарыгӡоит ахала ҳасабрала.

Ахәҭаҷ 66. Ашьауӷақәа рыҿҳәарақәа реихыԥхьаӡалареи ашьауӷа азшьареи

1. Маҵураҭыԥқәаки усурҭақәаки рҿы аҭыԥ аанкылара азин амхра, ириашаны ашьақәыргыларатә усурақәа, алеишәарҽеирҭатә баталион аҟны аныҟәгара ахақәиҭра алхәдатәра еихырыԥхьаӡалоит мызлеи шықәсылеи.
2. Абри ахәҭаҷ актәи ахәҭаҟны иазԥхьагәаҭоу ашьауӷақәа реиҭныԥсахлара, мамзаргьы реицҵараан, иара убас ашьауӷа азшьараан ашьауӷақәа рыҿҳәарақәа еихырыԥхьаӡалоит мышла.
3. Ауаҩытәыҩса аӡбарҭаҿы аилыргаранӡатәи ирбаандаҩратә аамҭа ахырыԥхьаӡалоит ахақәиҭра алхәдатәра аамҭа, алеишәарҽеиратә баталион аҟны аныҟәгара мышки-мышки еиҩысуа, ириашаны ашьақәыргыларатә усурақәа – мышки-хымши еиҩысуа.
4. Аԥсны Аҳәынҭқарра анҭыҵ ацәгьаура ҟазҵаз ауаҩытәыҩса абри Азакәанеидкыла а-ҷ 13 инақәыршәаны Аԥсныҟа ииагара аҭыԥ анамоу ашьауӷақәҵара азакәанмчра аиуаанӡа ирбаандаҩратә аамҭеи аӡбара ишьақәнаҵаз ашьауӷақәҵарала ихигахьоу ахақәиҭра алхәдатәратә аамҭеи мышкы азы мышкы ԥхьаӡахоит.
5. Аус аӡбарҭатә еилыргараанӡа ирбаандаҩыз ауаҩытәыҩса, ахараԥса ашәара, мамзаргьы маҵураҭыԥқәаки усурҭақәаки рҿы аҭыԥ анкылара азин имхра ихадаратәиу шьауӷак аҳасабала аӡбара ианизыԥнаҵәо, заҟа аамҭа дырбаандаҩыз аҿҳәара хшыҩзышьҭра азуны изыԥҵәоу ашьауӷа хнаҽуеит, мамзаргьы уи ахгара иқәнахуеит.

Ахәҭаҷ 67. Ҭакрадатәи ашьауӷа

1. Ириашаны ашьақәыргыларатә усурақәа, алеишәарҽеиратә баталион аҟны аныҟәгара, мамзаргьы ахақәиҭра алхәдатәра анизыԥҵәаха ашьҭахь аӡбара, зус ӡбоу ирҽеира ҭакрада иалшоит ҳәа алкаа иазааир усҟан иқәҵоу ашьауӷа ҭакрадатәзааит ҳәа ишьақәнаҵоит.
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
1.1. Ҭакрадатәи ашьауӷа рықәҵара ҟалаӡом:
1) ҷыдала ибааԥсу ацәгьауразы ашьауӷа аниқәу;
2) гәҭакыла иҟаҵоу ацәгьауразы ҭакрада ашьауӷа иқәыз аԥышәаратә ҿҳәара нҵәаанӡа ибааԥсу ацәгьаура ҟазҵаз, мамзаргьы гәҭакыла иҟаҵоу ацәгьауразы ҭакрада ашьауӷа иқәыз аҿҳәара нҵәаанӡа згәаҭарала иоурышьҭхьаз;
3) ацәгьаура анкырынтәу ишәарҭоу, мамзаргьы ҷыдала ишәарҭоу икырынтәу ацәгьаурақәа рыҟаҵараан; 
4) зықәра намӡац асагәразы рылакьымсратә зин иадҳәалоу ацәгьаурақәа зус ӡбоу;
5) аӡәы, ҩыџьа, мамзаргьы ҩыџьа инареиҳаны рҭахара зхылҿиааз машәырла иҟаҵоу ацәгьаурақәа рзы;
6) акоррупциатә цәгьаура, мамзаргьы гәыԥҩык ауаатәыҩса заа еибыҳәаны иҟарҵаз ацәгьаура азы;
(ахәҭа 1.1. амчра аҭоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала)
2. Ҭакрадатәи аусӡбараан аӡбара хшыҩзышьҭра азнауеит иҟаҵоу ацәгьаура аҟазшьа, насгьы иамоу ауаажәларратә шәарҭара аҩаӡара, ахара зду ихаҭара, уа иналаҵаны, ихызҽуеи изырыџьбарои аҭагылазаашьақәа.
3. Ҭакрадатәи аусӡбараан аӡбара ишьақәнаргылоит ҭакрада зус ӡбоу ихы амҩаԥгашьа ала ихы ширҽеиз злаирҵабыргыша аԥышәаратә аамҭа. Ҭакрадатәи аусӡбараан шьауӷас ахақәиҭра алхәдатәра шықәсык еиҳамкәа, мамзаргьы иҵегь иԥсыҽу ашьауӷа изыԥҵәазар, усҟан аԥышәаратә аамҭа фымз иреиҵамкәа, аха хышықәса иреиҳамкәа иҟазароуп, ус акәымкәа, ахақәиҭра алхәдатәра шықәсык инеиҳаны ианизыԥҵәоу, аԥышәаратә аамҭа фымз иреиҵамкәа, аха хәышықәса иреиҳамкәа иҟазароуп.
3.1. Аԥышәаратә аамҭа аихыԥхьаӡара иалагоит ашьауӷақәҵара азакәантә мчы анаиуз аҽны инаркны. Аԥышәаратә аамҭа иахыԥхьаӡалазароуп ашьауӷақәҵара анрылаҳәаха инаркны ицахьоу аамҭа.
(ахәҭа 3.1. алагалоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала)
4. Ҭакрадатәи аусӡбараан, иара убас, ихарҭәаагоу ашьауӷагьы азыԥҵәазар алшоит .
5. Ҭакрадатәи аусӡбара азыԥҵәара ашьҭахь, аӡбара, ҭакрадатәи зус ӡбоу иднаҵар алшоит анаҩстәи ауалԥшьақәа: ҭышәынтәаларала инхарҭа ҭыԥ, ҭышәынтәаларала иусурҭа аҭыԥ, аҵараиурҭа испециалтәу зус ӡбоу ирҽеира знапы иану аҳәынҭқарратә еиҿкаара адырра амҭакәа амԥсахра; ҭыԥқәак рыҟны амнеирақәа; арыжәтә чмазара, арҩашьыгатә чмазара, атоксиманиа, ацырцнакь чымазарақәа рзы мчыла аҽыхәшәтәра, иҭаацәа амаҭәашьартә цхыраара рыҭара. Аӡбара иалшоит, иара убас, егьырҭ ҭакрада зус ӡбоу ирҽеира иахәаша аусмҩаԥгатәқәа рынагӡара иднаҵар.
6. Ҭакрада зус ӡбоу ихымҩаԥгашьа хлаԥшра азнауеит уи знапы иану испециалтәу аҳәынҭқарратә еиҿкаара, аруаҩ иакәзар – архәҭатә командаҟаҵареи арратә усӡбарҭеи.
7. Ҭакрада зус ӡбоу рхымҩаԥгашьа хлаԥшра рзызуа аиҿкаара азԥхьагәаҭарала уи аԥышәаратә ҿҳәара цонаҵы аӡбара иалшоит уаанӡа зынагӡара изыԥҵәаз ауалԥшьақәа зынӡак, мамзаргьы хәҭакала раԥыхра, мамзаргьы рхарҭәаара.
Азгәаҭа:
1. Абри Азакәанеидкыла ахықәкқәа ирызкны зықәра намӡац асагәраз рылакьымсратә зин иадҳәалоу ацәгьаурақәа ирыҵанакуеит ахәҭаҷқәа 126, 127, 128, 129, 130, 237 (3-тәи ахәҭа), 238 (2-тәи ахәҭа ап. “в”, 3-тәи ахәҭа), 240.
2. Абри Азакәанеидкыла ахықәкқәа ирызкны акоррупциатә цәгьаурақәа ирыҵанакуеит ауаҩытәыҩса имаҵуратә ҭагылазаара ихы иархәаны иҟаиҵо аумҭақәа.
(Аԥсны Аҳәынҭқарра 15.06.2016 шықәсазтәи Азакәан N 4135-с-V аредакциала)

Ахәҭаҷ 68. Ҭакрадатәи ашьауӷа аԥыхра, мамзаргьы аԥышәаратә ҿҳәара ацҵара

1. Ҭакрада зус ӡбоу аԥышәаратә ҿҳәара нҵәаанӡа ихымҩаԥгашьала иҽширҽеиз ирҵабыргызар, аӡбара ҳәаақәҵарала ишьақәыргылаз ахарџь зегьы нагӡаны ихаирҭәаазар, ҭакрада зус ӡбоу рхымҩаԥгашьа хлаԥшра азҭо аиҿкаара иаанашьҭыз анашьҭымҭа иахәаԥшны аӡбара ишьақәнаҵар алшоит ҭакрадатәи аӡбара аԥыхра, насгьы ҭакрадатәи аӡбамҭа ихыхра. Ҭакрадатәи аӡбара аԥыхра алшоит изыԥҵәаз аԥышәаратә ҿҳәара абжа еиҵамкәа ихигахьазар. 
(1-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
2. Ҭакрада зус ӡбоу аӡбара иднаҵаз ауалԥшьақәа рынагӡара дацәхьаҵзар, аӡбара аҳәаақәҵарала ишьақәнаргылаз ацәгьаура иахҟьаз ахарџь зегьы ахарҭәаара дацәхьаҵзар, иара убас, ауаажәларратә ԥҟара аилагаразы административтә гәыбӷан дақәшәазар усҟан, ҭакрада зус ӡбоу хылаԥшра рзызуа аиҿкаара анашьҭымҭала аӡбара аԥышәаратә ҿҳәарас даҽа шықәсык аҟынӡа иацнаҵар алшоит. 
(2-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
2.1. Ацәгьаура иахылҿиааз ахарџь ахарҭәаара аҽацәыԥхьакразы аӡбара изацнаҵаз ашықәс аҩныҵҟа еиҭах ахарџь ахарҭәаара иааԥымҵәаӡакәа зҽацәыԥхьазкуа ҭакрада зус ӡбоу изкны абри ахәҭаҷ актәи ахәҭаҟны иарбоу аиҿкаара азыԥхьарбара шьаҭас иаҭаны аӡбара иалшоит ҭакрадатәи ашьауӷа аԥыхны ашьауӷақәҵарала изыԥҵәоу ашьауӷа нагӡатәыс ишьақәнаргылар.
(ахәҭа 2.1. алагалоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала)
3. Ҭакрада зус ӡбоу аԥышәаратә ҿҳәара имоу аҩныҵҟа аӡбарала иду ауалԥшьақәа иааԥымҵәаӡакәа, мамзаргьы гәаӷшақә рынамыгӡара даҿызар, мамзаргьы ахылаԥшра иҽацәиҵәахызар, аӡбара абри ахәҭаҷ актәи ахәҭаҟны иарбоу аиҿкаара азыԥхьарбарала иалшоит ҭакрадатәи аӡбара аԥыхны ашьауӷақәҵара ала изыԥҵәоу ашьауӷа нагӡатәыс ишьақәнаргылар.
4. Ҭакрада зус ӡбоу имоу аԥышәаратә ҿҳәара аҩныҵҟа имашәыру, мамзаргьы гәҭакыла ибыргәым ацәгьаура ҟаиҵазар, усҟан ҭакрадатәи иусӡбара аԥыхра, мамзаргьы ааныжьра азҵаара аӡбара иаӡбоит.
5. Ҭакрада зус ӡбоу имоу аԥышәаратә ҿҳәара аҩныҵҟа игәҭаку бжьаратәла ихьанҭоу, мамзаргьы ҷыдала ибааԥсу ацәгьаура ҟаиҵар аӡбара ҭакрадатәи аӡбара аԥыхны абри Азакәанеидкыла ахәҭаҷ 64 аԥҟарақәа инарықәыршәаны изыԥнаҵәоит ашьауӷа. Абарҭ аԥҟарақәа инарықәыршәаны ашьауӷа азыԥҵәахоит абри ахәҭаҷ аԥшьбатәи ахәҭаҿы иазԥхьагәаҭоу аҭагылазаашьа аангьы.
6. Абри ахәҭаҷ аԥшьбатәи ахәбатәи ахәҭақәа рыҟны иҳәаақәҵоу аԥҟарақәа ахархәара роуеит, иара убас, абарҭ ахәҭақәа рҿы иарбоу ацәгьаурақәа ҟаҵазар, ҭакрадатәи ашьауӷа азԥхьагәазҭо ашьауӷақәҵара амчра аиоуаанӡа. Усҟан, ҿыц иҟаҵоу ацәгьауразы аӡбаратә еилыргара амҩаԥгара алшоит ҭакрадатәи аӡбара азакәанратә мчы анаиулак ашьҭахь. 
(6-тәи ахәҭа алагалоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала)


IV аҟәша. АШЬАУСТӘ ҬАКԤХЫҚӘРЕИ АШЬАУӶЕИ РҞЫНТӘИ АХАҚӘИҬТӘРА

11-тәи ахы. АШЬАУСТӘ ҬАКԤХЫҚӘРА АҞЫНТӘИ АХАҚӘИҬТӘРА

Ахәҭаҷ 69. Гәык-ԥсыкала ахьхәра амзыз ала ашьаустә ҭакԥхықәра аҟынтәи ахақәиҭтәра

1. Раԥхьаӡа акәны ибыргәым, мамзаргьы бжьаратәла ихьанҭоу ацәгьаура ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәызар алшоит ацәгьаура аныҟаиҵа ашьҭахь халацәырҵрала ацәгьаура аарԥшреи аилыргареи дрыцхраауазар, цәгьаурала иҟаиҵаз ааха хаирҭәаар, мамзаргьы даҽакала ихиҩар насгьы, гәык-ԥсыкалатәи иахьхәра иабзоураны ауаажәлар рзы дшәарҭаны аҟазаара даҟәыҵыр.
(1-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
2. Абри ахәҭаҷ актәи ахәҭаҿы иазԥхьагәаҭоу аҭагылазаашьа змоу даҽа категориак иаҵанакуа ацәгьаура ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәызар алшоит абри Азакәанеидкыла Ахәҭа ҷыдаҟны изыхәҭоу ахәҭаҷқәа рҿы уи ҷыдала инарбо мацара.

Ахәҭаҷ 70. Ааха змоу ауаҩытәыҩсеи ахара здуи реинаалара иабзоураны ашьаустә ҭакԥхықәра аҟынтәи ахақәиҭтәра

(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)

1. Раԥхьаӡа акәны ибыргәым, мамзаргьы бжьаратәла ихьанҭоу ацәгьаура ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәзар алшоит уи ааха змоу динааланы имоу ахарџь нагӡаны ихиҩазар.
2. Абри ахәҭаҷ аҭагылазаара иаҵанакӡом ауаҩытәыҩса машәырла ацәгьаура иҟаиҵаз иахҟьаны аӡәы, ҩыџьа, ҩыџьа инареиҳаны ауаатәыҩса ҭахазар; икоррупциатәу ацәгьаура ҟазҵаз; гәыԥҩык еибыҳәарыла иҟарҵаз ацәгьаура иалахәу, зықәра намӡац рсагәра алакьымсратә зин иадҳәалоу ацәгьаура ҟазҵаз.

Ахәҭаҷ 71. Ацәгьаура иазыԥҵәоу аҿҳәара ахьиасыз инадҳәаланы ашьаустә ҭакԥхықәра аҟынтәи ахақәиҭтәра

1. Ашьаустә ҭакԥхықәра аҟынтәи ауаҩытәыҩса ихы дақәиҭтәхоит ацәгьаура аныҟаиҵа ашьҭахь ииасхьазар анаҩстәи аҿҳәарақәа:
а) ибыргәым ацәгьаура аныҟаиҵа ашьҭахь – хышықәса;
б) бжьаратәла ихьанҭоу ацәгьаура аныҟаиҵа ашьҭахь – хәышықәса;
в) ибааԥсу ацәгьаура аныҟаиҵа ашьҭахь – жәашықәса;
г) ҷыдала ибааԥсу ацәгьаура аныҟаиҵа ашьҭахь – жәохә шықәса;
2. Аҿҳәарақәа раамҭа ахыԥхьаӡалара цоит ацәгьаура аныҟаҵоу аҽны инаркны ашьауӷақәҵара азакәантә мчы анаиуа аҽнынӡа; уи аамҭа аҩныҵҟа ацәгьаура ҿыц ҟаҵазар усҟан цәгьаурацыԥхьаӡа иазку аҿҳәарақәа хаз-хазы иахыԥхьаӡалатәуп.
3. Ауаҩытәыҩса ацәгьаура аныҟаиҵа ашьҭахь аусеилыргареи аусӡбареи иҽырцәыԥхьеикуазар аҿҳәарақәа рхыԥхьаӡалара аамҭа аанкылахоит. Аҿҳәарақәа рхыԥхьаӡалара аамҭа рҿыцхоит уи ауаҩытәыҩса данынкылаха, мамзаргьы халацәырҵрала данкылс аҽны инаркны.
4. Ашьрақәҵара, мамзаргьы ԥсраҽнынӡа ахақәиҭра алхәдатәра ззыԥҵәоу ацәгьаура ҟазҵаз изкны аҿҳәара аиасра аԥҟарақәа ахархәара рзуразы азҵаара ҳасаб азнауеит аӡбара. Уи ауаҩытәыҩса ашьаустә ҭакԥхықәра аҟынтәи аҿҳәара аиасра мзызс иаҭаны ихы иақәиҭтәра залшом ҳәа алкаа аӡбара азкылсыр ашьрақәҵареи ԥсраҽнынӡа ахақәиҭра алхәдатәреи ахархәара роуӡом.
5. Абри Азакәанеидкыла ахәҭаҷқәа 99 2-тәи ахәҭа, 198 3-тәи ахәҭа, 203, 204 – I-тәи, 3-тәи ахәҭақәа, 273, 274, 275, 276, 277, 279, 297, 319, 363, 365, 366 367 рыла иазԥхьагәаҭоу ацәгьаурақәа ҟазҵаз ауаатәыҩса ирызкны ашьаустә ҭакԥхықәра аҿҳәара ахыԥара аԥҟара ахархәара аиуӡом.
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредациала)

Ахәҭаҷ 71.1. Аекономикатә сфера иадҳәалоу ашьаустә ҭакԥхықәра аҟынтәи ахы ақәиҭтәра
(иалагалоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала)

1. Раԥхьаӡа акәны абри Азакәанеидкыла ахәҭаҷқәа 192-197 рыла иазԥхьагәаҭоу ацәгьаурақәа ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит иҟаиҵаз ацәгьаурала Аԥсны Аҳәынҭқарра абиуџьет иаиҭаз ахарџь зегьы хаирҭәаазар.
2. Раԥхьа акәны абри Азакәанеидкыла ахәҭаҷкәа 168, 169 I-тәи ахәҭа, ахәҭаҷ 170 актәи ахәҭа, ахәҭаҷ 175, ахәҭаҷ 176, ахәҭаҷ 179, 182 3-тәи, 4-тәи ахәҭақәа, ахәҭаҷ 188, ахәҭаҷқәа 189-191, 195 рыла иазԥхьагәаҭоу ацәгьаурақәа ҟазҵаз ашьаустә ҭакԥхықәра аҟынтәи ихы дақәиҭхоит иҟаиҵаз ацәгьаурала, ауаҩытәыҩса, аиҿкаара, мамзаргьы аҳәынҭқарра ириҭаз ахарџь хаирҭәаазар, насгьы Аҳәынҭқарратә биуџьет иахиԥхьаӡалазар иаиҭаз ахарџь аҟара хәынтә еиҳаны аԥара, мамзаргьы Аҳәынҭқарратә биуџьет иахиԥхьаӡалазар, иҟаиҵаз ацәгьаура иалҵшәаны иоуз алагала, иара убас, алагала аҟара хәынтә рыла еиҳаны ԥараны.

12-тәи ахы. АШЬАУӶА АҚӘХРА

Ахәҭаҷ 72. Ашьауӷа ахгара аҿҳәаранӡа згәаҭарала аушьҭра

1. Аӡбара ишьақәнаргылар алеишәарҽеиратә баталион аҟны аныҟәгара, мамзаргьы ахақәиҭра алхәдатәра зқәыз ауаҩытәыҩса ирҽеиразы аӡбара изалнахыз ашьауӷа анҵәамҭанӡа ахгара иҭахӡам ҳәа, насгьы иҟаиҵаз ацәгьаура иахылҿиааз ӡбарала ишьақәыргылаз ааха шеибгоу ихазырҭәааз ауаҩытәыҩса иқәнагоуп аҿҳәара ааиаанӡа згәаҭарала ахақәиҭтәра. Убри аамҭазы уи ауаҩытәыҩса иқәыз ихарҭәаагоу ашьауӷа ахәҭак ала, мамзаргьы ишеибгоу иқәхра алшоит
(1-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
2. Аҿҳәара ааиаанӡа згәаҭарала ахақәиҭтәра ахархәара азуа аӡбара иалшоит зус ӡбоу иднаҵар абри Азакәанеидкыла ахәҭаҷ 66 5-тәи ахәҭа аҟны иарбоу, иаанхаз иҿҳәара нҵәаанӡа зынагӡара иқәнаго ауалԥшьақәа рынагӡара.
3. Аҿҳәара ааиаанӡа згәаҭарала ахақәиҭтәра иаҵанакуеит фактла анаҩс иарбоу аҿҳәарақәа зхызгахьоу рымацара:
а) ибыргәым, мамзаргьы ибжьаратәу ахьанҭара змоу ацәгьауразы иқәыз ашьауӷа абжа зхызгахьоу;
б) ибааԥсу ацәгьауразы иқәыз ашьауӷа х-хәҭак рахьынтәи ҩ-хәҭак зхызгахьоу;
в) ҷыдала ибааԥсу ацәгьауразы изыԥҵәоу ашьауӷа ԥшь-хәҭак рахьынтәи х-хәҭак зхызгахьоу, иара убас, уаанӡа згәаҭарала ахақәиҭтәра зоухьаз, аха уи ахақәиҭра абри ахәҭаҷ афбатәи ахәҭа ашьаҭала иззаԥыхыз – иқәу ашьауӷа х-хәҭак рыхьынтәи ҩ-хәҭак зхызгахьоу.
4. Зус ӡбоу фактла ихигахьоу ахақәиҭра алхәдатәра фымз иреиҵамзароуп.
4.1. Аҿхәара ааиаанӡа зус ӡбоу иқәу ашьауӷа ахгараҟынтәи ихақәиҭтәразы иҟаиҵаз азыҳәа ахәаԥшраан хырҩа рзутәуп зус ӡбоу ихымҩаԥгашьа, ашьауӷа ахгараамҭа зегь раан аҵареи аусуреи дшырзыҟаз, имоу аџьшьарақәеи агәыбӷанқәеи, иҟаиҵаз ацәгьаура дшазхәыцуа (дшазыҟоу), иҟаиҵаз ацәгьаура иахылҿиааз ахарџь хаирҭәаау ихаимырҭәаау, мамзаргьы иҟаиҵаз ацәгьаура иахҟьаз ааха даҽакала ихыиҩоу ихыимҩоу, иара убас, ириашаны ашьақәыргыларатә еиҿкаара аиҳабыра зус ӡбоу иҿҳәара ааиаанӡа згәаҭарала иоушьҭра иаԥсоу иаԥсаму атәы зҳәо рхыркәша.
(ахәҭа 4.1. алагалоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала)
5. Ԥсраҽнынӡа ахақәиҭра алхәдатәра зқәу ауаҩытәыҩса иҿҳәара ааиаанӡа згәаҭарала ихы дақәиҭтәызар алшоит уи нахыс ари ашьауӷа ихгара аҭахӡам ҳәа аӡбара ишьақәнаргылазар, ҩажәи хәба шықәса иреиҵамкәа анихигалак ашьҭахь. Аҿҳәара ааиаанӡа згәаҭарала ԥсраҽнынӡа ахақәиҭра алхәдатәра зқәу ихы дақәиҭтәызар алшоит аҵыхәтәантәи хышықәса рыҩныҵҟала ашьауӷа хгара аԥҟара ицәгьоу еилагарак ҟаимҵацзар. Ԥсраҽнынӡатәи ахақәиҭра алхәдатәра зқәу ауаҩытәыҩса уи ашьауӷа ихгараан иҿыцны ибааԥсу, мамзаргьы ҷыдала ибааԥсу ацәгьаура ҟазҵаз уи иҿҳәара ааиаанӡа згәаҭарала ԥсраҽнынӡатәи ахақәиҭра алхәдатәра зқәу ихақәиҭтәра залшаӡом.
6. Аҿҳәара ааиаанӡа згәаҭарала ахақәиҭтәра зауз ауаҩытәыҩса хлаԥшра изнауеит ҷыдала уи иазку аҳәынҭқарратә еиҿкаара, аруаҩ иакәзар – архәҭатә командаҟаҵареи арратә усбарҭеи.
7. Ихимгацкәа иаанханы иҟоу аҿҳәара аамҭазы:
а) зус ӡбоу административтә гәыбӷан зызирҭаз ауаажәларратә ԥҟара еилеигазар, мамзаргьы аҿҳәара ааиаанӡа згәаҭарала ихы данақәиҭыртәуаз аамҭазы аӡбара иднаҵаз ауалԥшьақәа рынагӡара иҽацәыԥхьеикызар, абри ахәҭаҷ 6-тәи ахәҭаҟны иарбоу аиҿкаара анашьҭымҭала аӡбара иалшоит аҿҳәара ааиаанӡа имаз ахақәиҭтәра аԥыхны иаанханы иҟоу аҿҳәара ихгаразы ҳасаб аднакылар.
б) зус ӡбоу машәырла, мамзаргьы гәҭакыла ибыргәым, мамзаргьы ибжьаратәу ахьанҭара змоу ацәгьаура ҟаиҵазар, усҟан аҿҳәара ааиаанӡа ирҭаз згәаҭарылатәи ахақәиҭтәра аԥыхреи, мамзаргьы ааныжьреи ирызку азҵаара аҳасабуеит аӡбара.
в) зус ӡбоу ибааԥсу, мамзаргьы ҷыдала ибааԥсу ацәгьаура ҟаиҵазар аӡбара ашьауӷа изыԥнаҵәоит абри Азакәанеидкыла ахәҭаҷ 64 аԥҟара инақәыршәаны. Убасҵәҟьа ашьауӷа изыԥнаҵәоит уи машәырла, мамзаргьы гәҭакыла ибыргәым, мамзаргьы ибжьаратәу ахьанҭара змоу ацәгьаура аныҟаиҵа ашьҭахь аҿҳәара ааиаанӡа ирҭаз згәаҭарылатәи ахақәиҭра аӡбара ианаԥнахуа.
(7 ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)

Ахәҭаҷ 73. Зус ӡбоу ихимгацкәа иаанханы иҟоу ашьауӷа ахәҭа еиҳа иԥсыҽу ашьауӷа хкы ала аԥсахра

1. Алеишәарҽеиратә архәҭа аҟны аныҟәгара, мчыла аус арура, мамзаргьы ахақәиҭра алхәдатәра зқәу иҟаиҵаз ацәгьаура иахылҿиааз аԥхасҭа инагӡаны ихазырҭәааз ауаҩытәыҩса ихигахьоу аамҭа зегьы раан ихымҩаԥгашьа хшыҩзышьҭра азуны аӡбара иалшоит ихимгацкәа изаанханы иҟоу ашьауӷа еиҳа иԥсыҽу ашьауӷа хкы ала аԥсахра. Усҟан уи ауаҩытәыҩса иқәу ахарҭәаагатә шьауӷа аҟынтәи хәҭак ала, мамзаргьы зынӡа ихы дақәиҭтәызар алшоит.
(1-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала).
2. Иԥсыҽу ашьауӷа ала ауаҩытәыҩса ихимгацкәа изаанханы иҟоу ашьауӷа ԥсахзар алшоит анаҩстәи ацәгьаурақәа рзы иқәу ашьауӷа фактла ихигахьазар:
ибыргәым, мамзаргьы бжьаратәла ихьанҭоу ацәгьаура ҟазҵаз – иқәу ашьауӷа абжа еиҵамкәа изхызгахьоу; 
ҷыдала ихьанҭоу ацәгьаура ҟазҵаз – иқәу ашьауӷа хыџьаратәи ҩ-хәҭак зхызгахьоу.
3. Ихимгацкәа иаанханы иҟоу ашьауӷахәҭа аԥсахраан аӡбара иалнахыр алшоит абри Азакәанеидкыла ахәҭаҷ 43 аҟны иарбоу ашьауӷа хкқәа рахьынтәи еиҳа иԥсыҽу руакы абри Азакәанеидкыла ала шьауӷацыԥхьаӡа рзы иазԥхьагәаҭоу аҳәаақәа ирҭагӡаны.
4. Ихимгацкәа иаанханы иҟоу ашьауӷа еиҳа иԥсыҽу ашьауӷа хкы ала аԥсахразы зус ӡбоу иалеигалаз азыҳәа, мамзаргьы ашьауӷа ахьихиго аиҿкаара анапхгара, мамзаргьы ашьауӷа назыгӡо аиҿкаара иаарышьҭыз анашьҭымҭақәа аӡбара анрыхәаԥшуа аамҭазы хшыҩ зышьҭра рызнауеит зус ӡбоу ихымҩаԥгашьа, аҵареи аџьауси ашьауӷа ахгара далагаз аахыс дшырзыҟоу, иҟаиҵаз ацәгьаура дшазыҟоу, иҟаиҵаз ацәгьаура иахылҿиааз ахарџь хәҭак, мамзаргьы зынӡа ихаирҭәаау ихаимырҭәаау, мамзаргьы даҽакала иҟаҵоу ааха ихҩоу ихҩаму. 
(4-тәи ахәҭа алагалоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала).

Ахәҭаҷ 74. Аҭагылазаашьа аҽахьаԥсахыз иахҟьаны ашьауӷа аҟынтәи ахақәиҭтәра.

Раԥхьаӡа акәны ибыргәым, мамзаргьы бжьаратәла ихьанҭоу ацәгьаура ҟазҵаз ауаҩытәыҩса ихы дақәиҭтәызар алшоит аҭагылазаашьа аҽахьеиҭанакыз иабзоураны уи ауаҩытәыҩса, мамзаргьы иҟаиҵаз ацәгьаура ауаажәларразы ишәарҭаны рыҟазаара ԥхьабазар.

Ахәҭаҷ 75. Ачымазара амзыз ала ашьауӷа ахгара аҟынтәи ахақәиҭтәра

1. Ацәгьаура аныҟаиҵа ашьҭахь ихымҩаԥгашьа аҟазшьеи иацу ауаажәларратә шәарҭареи изеилымкаауа, мамзаргьы ихымҩаԥгашьа напхгара изамҭо ахшыҩ (апсихика) чмазара зыхьыз ауаҩытәыҩса ашьауӷа ахгара аҟынтәи ахақәиҭра иоуеит. Ашьауӷа ахгараан ахшыҩ (апсихикатә) чмазара зыхьыз ауаҩытәыҩса ихимгацкәа изынханы иҟоу ашьауӷа хәҭа ахгара аҟынтәи ихы дақәиҭхоит. Ус иҟалаз ауаатәыҩса аӡбара мчыла иҽыхәшәтәра рыднаҵар алшоит.
2. Ацәгьаура аныҟаиҵа ашьҭахь, ашьауӷа ахгара илзмыршо, ԥсраҽнынӡа ахақәиҭра алхәдатәра аламҵакәа, даҽа чмазарак зыхьыз ауаҩытәыҩса, ихьыз ачымазара аҟазшьа, иара ихаҭара, иҟаиҵаз ацәгьаура ахьанҭара уҳәа убас иҟоу егьырҭ аҭагылазаашьақәа хшыҩзышьҭра рзуны аӡбара иалшоит уи нахыс ахақәиҭра иҭара.
(2-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала). 
3. Алеишәарҽеиратә баталион аҟны ашьауӷа зхызгоз аруаа, аррамаҵура аныҟәгара рылымшо иҟазҵо ачымазара зызцәырҵуа уи нахыс ашьауӷа ихгара аҟынтәи ахақәиҭра роуеит. Ирхырымгацкәа иаанханы иҟоу ашьауӷа ахәҭа еиҳа иԥсыҽу даҽа шьауӷа хкык ала иԥсахзар алшоит.
4. Абри ахәҭаҷ актәи, мамзаргьы аҩбатәи ахәҭақәа рыҟны иарбоу ауаатәыҩса рчымазара рхыԥсааны ианыҟала аамҭазы, абри Азакәанеидкыла ахәҭаҷқәа 71, 77 рыҟны ашьауӷа ахгаразы иарбоу аамҭаԥҵәа нымҵәацзар, урҭ ашьаустә ҭакԥхықәреи ашьауӷа ахгареи рықәшәар алшоит.
Азгәаҭа: Ашьауӷа ахгара алзмыршо ицәгьоу ачымазарақәа реиқәыԥхьаӡа, ачымазара амзыз ала ашьауӷа ахгара аҟынтәи рхы рақәиҭтәразы инарышьҭуа аҳақьымтә ршаҳаҭра ахысшьа аԥҟара, аҳақьымтә хыркәша шыҩтәу шьақәнарыӷәӷәоит Аԥсны Аҳәынҭқарра Аминистрцәа реилазааратә Уада.
(Азгәаҭа алагалоуп Аԥсны Аҳәынҭқарра 15.06.2015 шықәсазтәи Азакәан N 3793-с-V ала).

Ахәҭаҷ 76. Ашьауӷа ахгара аамҭала ахырԥара 

(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала).

1. Аӡбара иалшоит аамҭала иахнарԥар зус ӡбоу анаҩсан еиқәыԥхьаӡоу ауаатәыҩса ирызку ииашаҵәҟьоу ашьауӷа ахгара: зцәазтәым аԥҳәыс, жәиԥшь шықәса зхымҵыц ахәыҷы дызмоу аԥҳәыс, жәиԥшь шықәса зхымҵыц ахәыҷы дызмоу изаҵәу аб (ахаҵа) урҭ рхәыҷы жәиԥшь шықәса ихыҵаанӡа. Ашьауӷа ахгара ахырԥара иаҵанакӡом анаҩсан еиқәыԥхьаӡоу: зықәра хамҭәаац лсагәратә хькьымсразы ахақәиҭра алхәдатәра зқәу, ихьанҭоуи ҷыдала ихьанҭоуи ацәгьаурақәа рзы хәышықәса инареиҳаны ахақәиҭра алхәдатәра зқәу, абри Азакәанеидкыла ахәҭаҷ 200 ахԥатәи ахәҭа, ахәҭаҷ 203 актәи ахԥатәи ахәҭақәа, ахәҭаҷ 204 актәи ахԥатәи ахәҭақәа, 205 ахԥатәи ахәҭа, ахәҭаҷқәа 224, 224.1, 273, 274, 275, 276, 277, 279, 297, 319, 363, 365, 366, 367 рыла иарбоу ацәгьаурақәа рзы ахақәиҭра алхәдатәра зқәу.
2. Абри ахәҭаҷ акәтәи ахәҭаҟны иарбоу зус ӡбоу ауаҩытәыҩса ихәыҷы мап ицәикыр, мамзаргьы ашьауӷа анагӡара иззы иахырԥоу зус ӡбоу рхымҩаԥгашьа хлаԥшра азҭо аиҿкаара агәҽанҵара анизыҟанаҵа ашьҭахьгьы ахәыҷы иааӡаразы иду ауалԥшьа ишахәҭоу анагӡара аҽацәыԥхьакра даҟәымҵыр, аӡбара абри аиҿкаара инанашьҭуа анашьҭымҭа иахәаԥшны иалшоит ашьауӷа анагӡара ахырԥара аԥыхны, ашьауӷақәҵара ала изалху аҭыԥ ахь иқәу ашьауӷа ахгаразы ишьҭра.
3. Ахәыҷы жәиԥшь шықәса анихыҵ ашьҭахь Аӡбара абри ахәҭаҷ актәи ахәҭаҟны иарбоу зус ӡбоу ауаҩытәыҩса ашьауӷа ахгараҿы ихы дақәиҭнатәуеит, мамзаргьы ихимгацкәа иқәу ашьауӷа ахгара аҟынтәи аӡбамҭа ихыхны ихы дақәиҭнатәуеит, мамзаргьы ихимгацкәа изынханы иҟоу ашьауӷа ахәҭа еиҳа иԥсыҽу ашьауӷа ала иаԥсахуеит.
4. Жәиԥшь шықәса ахәыҷы ихыҵаанӡа зус ӡбоу иқәыз, зынагӡара ахырԥаз ашьауӷа аҿҳәара аҟара аамҭа цазар усҟан ашьауӷа ахгара иззы иахырԥаз зус ӡбоу ихымҩаԥгашьа хлаԥшра азҭоз аиҿкаара, абри ахәҭаҷ актәи ахәҭаҟны иарбоу зус ӡбоу ашьауӷа анагӡара аамҭа ахырԥара аԥҟара дықәныҟәон, ириашаразгьы ахықәкы наӡоуп ҳәа алкаа иазааины иҟанаҵаз аԥхьарба аӡбара ахәаԥшны, ашьауӷа ахгара ахырԥара аҿҳәара ркьаҿны ихы иақәиҭтәразы, мамзаргьы ихимгацкәа инханы иҟоу ашьауӷа ахәҭа ахгара иқәхра аӡбамҭагьы ихыхра азы ҳасаб аднакылар алшоит.
5. Абри ахәҭаҷ актәи ахәҭаҿы иарбоу, ашьауӷа ахгараамҭа ззахырԥо зус ӡбоу ауаҩтәҩса ацәгьаура ҿыц ҟаиҵар усҟан абри Азакәанеидкыла ахәҭаҷ 64 аԥҟара инақәыршәаны аӡбара ашьауӷа ҿыцны изыԥнаҵәоит.

Ахәҭаҷ 77. Ахарадҵаратә шьауӷақәҵара анагӡаратә аамҭаԥҵәа иахьахыԥаз иахҟьаны ашьауӷа ахгара аҟынтәи ахақәиҭтәра.

1. Ацәгьаура аҟаҵаразы зус ӡбоу ауаҩытәыҩса ашьауӷа хгара аҟынтәи ихы дақәиҭхоит уи изкыз ахарадҵаратә шьауӷақәҵара азакәантә мчра анаиу инаркны инагӡамкәа ишыҟаз ииасызар анаҩстәи аҿҳәарақәа:
а) хышықәса – ибыргәым ацәгьауразы иус ӡбазар;
б) хәышықәса – ибжьаратәу ахьанҭара зцу ацәгьауразы иус ӡбазар;
в) жәашықәса – ибааԥсу ацәгьауразы иус ӡбазар;
г) жәохә шықәса – ҷыдала ибааԥсу ацәгьауразы иус ӡбазар.
2. Зус ӡбоу ашьауӷа ахгара иҽацәыԥхьеикзар ашьауӷақәҵара анагӡаратә аамҭаԥҵәа аанкылахоит. Усҟан ашьауӷақәҵара анагӡара аамҭа ацара аҽарҿыцуеит зус ӡбоу данаанкылаха инаркны, мамзаргьы халацәырҵрала данкылс инаркны. Ашьауӷа хгара аҽацәыԥхьакра далагаанӡа ихигаз ашьауӷа аамҭа ахыԥхьаӡалара ақәуп.
3. Ашьрақәҵара, мамзаргьы ԥсраҽнынӡа ахақәиҭра алхәдатәра зықәҵоу рзы ашьауӷақәҵара анагӡаратә ҿҳәараԥҵәа ахыԥара аԥҟарақәа ахархәара рзура азҵаара ҳасаб рнаҭоит аӡбара. Ашьауӷақәҵара анагӡаратә ҿҳәараԥҵәа ахыԥара аԥҟарақәа ахархәара рзура иаԥсам ҳәа аӡбара азааиуазар арҭ ашьауӷа хкқәа ахақәиҭра алхәдатәрала иԥсахзароуп.
4. Ашьауӷақәҵара анагӡаратә ҿҳәараԥҵәа ахыԥара аԥҟарақәа ирыҵанакӡом абри Азакәанеидкыла анаҩстәи ахәҭаҷқәа рыла ашьауӷа зқәу рзы: 99 аҩбатәи ахәҭа; 198 ахԥатәи ахәҭа, 203, 204 актәи ахԥатәи ахәҭақәа; ахәҭаҷқәа 273, 274, 275, 276, 277, 279, 297, 319, 363, 365, 366, 367 
(4-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредациала). 

13-тәи ахы. АЗАҬ. АНАЖЬРА. АӠБАМҬА

Ахәҭаҷ 78. Азаҭ

1. Азаҭ рыланаҳәоит Аԥсны Жәлар Реизара – Апарламент, лымкаала еилкаам гәыԥҩык ауаатәыҩса ирызкны.
2. Ацәгьаура ҟазҵаз ауаатәыҩса азаҭ иазку акт ала ашьаустә ҭакԥхықәра аҟынтәи рхақәиҭтәра алшоит. Ацәгьаура аҟаҵаразы зус ӡбоу ауаатәыҩса ашьауӷа аҟынтәи рхақәиҭтәра алшоит, мамзаргьы ирзыԥҵәоу ашьауӷа ркьаҿзар, мамзаргьы еиҳа иԥсыҽу ашьауӷа ала иԥсахзар алшоит, мамзаргьы урҭ ауаатәыҩса ихарҭәаагоу ашьауӷа хкы рықәхзар алшоит. Ашьауӷа зхызгаз ауаатәыҩса азаҭ иазку акт ала аӡбамҭа рхыхзар алшоит.

Ахәҭаҷ 79. Анажьра
1. Анажьра наигӡоит Аԥсны Аҳәынҭқарра Ахада лымкаала еилкаау ауаҩытәыҩса изкны.
2. Ацәгьауразы зус ӡбоу ауаҩытәыҩса анажьра иазку акт ала ихимгацкәа изынханы иҟоу ашьауӷа аҟынтәи ихақәиҭтәра алшоит, мамзаргьы уи изыԥҵәоу ашьауӷа ркьаҿзар мамзаргьы еиҳа иԥсыҽу ашьауӷа ала иԥсахзар алшоит. Ашьауӷа зхызгаз ауаҩытәыҩса анажьра иазку акт ала аӡбамҭа ихыхзар ҟалоит. 
 
Ахәҭаҷ 80. Аӡбамҭа

(Аӡбамҭа иазку уахәаԥш Аԥсны Иреиҳаӡоу Аӡбарҭа Апленум 01.11.2012 шықәсазы иаднакылаз Ақәҵара N 2).

1. Азакәан мчра анаиу аҽны инаркны ацәгьаура аҟаҵаразы зус ӡбоу ауаҩытәыҩса изку ахарадҵаратә шьауӷақәҵара ырцәахаанӡа, мамзаргьы аӡбамҭа ихыххаанӡа аӡбамҭа змоу ҳәа дыԥхьаӡоуп. Абри Азакәанеидкыла инақәыршәаны аӡбамҭа хырҩа аҭара ахәҭоуп ацәгьаура анкырынтәу еиԥш, ашьауӷа азыԥҵәараангьы, иара убас, иахылҿиаауеи закәанла ишьақәыргылоу еиуеиԥшым азинтә ҵыхәтәақәеи рзы.
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала).
2. Ашьауӷа аҟынтәи зхы иақәиҭтәу ауаҩытәыҩса аӡбамҭа змам ҳәа дыԥхьаӡоуп.
3. Аӡбамҭа ырцәахоит:
а) ҭакрада зус ӡбоу ауаатәыҩса, – аԥышәаратә ҿҳәара анихигалак нахыс;
б) ахақәиҭра алхәдатәра аҵкыс иԥсыҽу ашьауӷа зқәу ауаатәыҩса, – ашьауӷа анырхыргалак, мамзаргьы ашьауӷа анынагӡахалак ашьҭахь шықәсык анҵы нахыс;
в) ибыргәым, мамзаргьы ибжьаратәу ахьанҭара зцу ацәгьауразы ахақәиҭра алхәдатәра зқәу ауаатәыҩса, – ашьауӷа анырхыргалалак ашьҭахь хышықәса анҵлак;
г) ибааԥсу ацәгьауразы ахақәиҭра алхәдатәра зқәу ауаатәыҩса, – ашьауӷа анырхыргалак ашьҭахь фышықәса анҵлак;
д) ҷыдала ибааԥсу ацәгьауразы ахақәиҭра алхәдатәра зқәу ауаатәыҩса, – ашьауӷа анырхыргалак ашьҭахь аашықәса анҵлак.
4. Закәанла ишьақәыргылоу аԥҟара ала аҿҳәара ааиаанӡа згәаҭарала ашьауӷа ахгара зқәихыз, мамзаргьы ихимгацкәа инханы иҟаз ахәҭа еиҳа иԥсыҽу ашьауӷа ала иззыԥсаху ауаҩытәыҩса изкны аӡбамҭа арцәаразы аҿҳәара ԥхьаӡалатәуп ихадоу еиԥш ихарҭәаагоу ашьауӷа ахгара аҟынтәи ихы данақәиҭха аҽны инаркны фактла ихигаз аҿҳәара ахыԥхьаӡаланы.
5. Ашьауӷа анихига ашьҭахь вбада зхы мҩаԥызго, иара убас, иҟаиҵаз ацәгьаура иахылҿиааз аԥхасҭа хазырҭәааз зус ӡбоу ауаҩытәыҩса иара ихатә зыҳәа ала аӡбара иалшоит аӡбамҭа ихыхра уи арцәара аҿҳәара нҵәаанӡагьы.
(5-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала). 
6. Аӡбамҭа арцәара, мамзаргьы ахыхра аӡбамҭа иахылҿиаауа азинтә ҵыхәтәақәа зегьы ԥнакуеит.


V аҟәша. ЗЫҚӘРА НАМӠАЦ РШЬАУСТӘ ҬАКԤХЫҚӘРА

14-тәи ахы. ЗЫҚӘРА НАМӠАЦ РШЬАУСТӘ ҬАКԤХЫҚӘРЕИ АШЬАУӶА РЫҚӘҴАРЕИ АҶЫДАРАҚӘА

Ахәҭаҷ 81. Зықәра намӡац ршьаустә ҭакԥхықәра

1. Зықәра намӡац ҳәа иԥхьаӡоуп ацәгьаура аныҟаиҵоз аамҭазы жәиԥшь шықәса зхыҵхьаз, аха жәаа шықәса ирҭымсыцыз.
2. Зықәра намӡац ацәгьаура ҟазҵаз ауаатәыҩса иақәыршәазар алшоит ааӡаратә ҟазшьа змоу ақәымчра, мамзаргьы абри Азакәанеидкыла Ахәҭа ҷыдаҿы иарбоу рахьтә изықәнаго ахәҭаҷ ала ашьауӷа рзыԥҵәара.

Ахәҭаҷ 82. Зықәра намӡац ирзыԥҵәоу ашьауӷа хкқәа

1. Зықәра намӡац ирызԥырҵәо ашьауӷа хкқәа иреиуоуп:
а) ахараԥса;
б) усура хкқәак рынагӡара азин алхәдатәра;
в) ириашаны ашьақәыргыларатә усурақәа;
г) ишьақәыргылоу ҿҳәарала ахақәиҭра алхәдатәра.
2) Зықәра намӡац ахараԥса изыԥҵәара алшоит ихатә уалафахәы, мамзаргьы амазара змоу иеиԥш измамгьы. Зықәра намӡац зус ӡбоу изыԥҵәоу ахараԥса аӡбара иҟанаҵо аҳасаб ала иани иаби идыршәазар алшоит, мамзаргьы егьырҭ закәанлатәи ихаҭарнакцәа дара ақәшаҳаҭны идыршәазар алшоит. Ахараԥса азԥырҵәоит шәагаала зқьы инаркны ҩажәи хәба нызқь мааҭ рҟынӡа.
3. Ириашаны ашьақәыргыларатә усурақәа рзыԥҵәоуп зықәра намӡац, шықәсыкынӡа ҳәа зус ӡбоу.
4. Зықәра намӡац зус ӡбоу жәаф шықәса зхыҵаанӡа ацәгьаура ҟазҵаз ахақәиҭра алхәдатәра изыԥҵәазароуп шәагаала аашықәса иреиҳамкәа. Ари акатегориа иаҵанакуа зықәра намӡац ҷыдала ибааԥсу ацәгьаура ҟазҵаз, иара убас, егьырҭ зықәра намӡац зус ӡбоу ааӡарҭатә колониақәа рыҟны ирхырго ашьауӷа рықәырҵоит жәашықәса иреиҳамкәа. Зықәра намӡац зус ӡбоу жәаф шықәса зхыҵаанӡа раԥхьаӡа акәны ибыргәым, мамзаргьы ибжьаратәу ахьанҭара змоу ацәгьаура ҟазҵаз, иара убас, егьырҭ зықәра намӡац раԥхьаӡа акәны ибыргәым ацәгьаура ҟазҵаз ахақәиҭра алхәдатәра шьауӷас рзыԥҵәара ҟалаӡом.
5. Зықәра намӡац зус ӡбоу иҟаиҵаз ицәгьоу, мамзаргьы ҷыдала ицәгьоу ацәгьаурақәа рзы ахақәиҭра алхәдатәратә шьауӷа анизԥырҵәо, абри Азакәанеидкыла иҷыдоу Ахәҭаҿы изықәшәо ахәҭаҷ ҵаҟатәиӡатәи аҳәаа лаҟәуеит абжаранӡа.
6. Зықәра намӡац ҭакрадатәи аӡбарала зус ӡбоу иԥышәаратә ҿҳәара нҵәаанӡа ихьанҭам, мамзаргьы ҷыдала ихьанҭам ҳәа иԥхьаӡоу ацәгьаура ҿыц ҟаиҵар, аус аҭагылазаашьеи ахара зду ихаҭареи хшыҩзышьҭра рзуны аӡбара иалшоит еиҭах даҽа ԥышәаратә ҿҳәарак аҭаны ҭакрадатәи аӡбарала ашьауӷа изыԥнаҵәар насгьы, абри Азакәанеидкыла ахәҭаҷ 67 ахәбатәи ахәҭаҿы иарбоу даҽа уалԥшьак анагӡара иднаҵар.
7. Аӡбара иалшоит ашьауӷа анагӡара знапы иану аиҿкаара иаднаҵар зықәра намӡац зус ӡбоу ианиацәажәо иазхәыцуазарц иара ихаҭара ҷыдарақәас иамақәоу.

Ахәҭаҷ 83. Зықәра намӡац ашьауӷа изыԥҵәара

Зықәра намӡац ашьауӷа изыԥҵәараан абри Азакәанеидкыла ахәҭаҷ 55 ала иазԥхьагәаҭоу аҭагылазаашьақәа рнаҩсан хшыҩзышьҭра рзутәуп иԥсҭазаашьа, иааӡашьа, ипсихологиатә ҿиашьа аҩаӡара, ихаҭара ҷыдарақәас иамоу, насгьы қәрала иара иеиҳабацәоу ныррақәас ирҭауа.

Ахәҭаҷ 84. Ааӡагатә қәымчра ахархәара

1. Ибыргәым, мамзаргьы бжьаратәла ихьанҭоу ацәгьаура ҟазҵаз зықәра намӡац ашьаустә ҭакԥхықәра аҟынтәи ихы дақәиҭтәызар алшоит уи иашала иааӡара (аиаша мҩа иқәҵара) азы ааӡагатә қәымчра азхоит ҳәа иԥхьаӡахозар.
2. Зықәра намӡац изыԥҵәазар алшоит анаҩстәи ааӡагатә қәымчрақәа:
а) агәҽанҵара;
б) ахылаԥшразы ахәыҷы дызхылҵыз, мамзаргьы урҭ зыԥсахуа даҽаӡәы рнапы ианҵара;
в) иҟаҵоу ааха ахарҭәааразы (ахҩаразы) адҵақәҵара;
г) зықәра намӡац ихақәиҭра ҳәааркны ихымҩаԥгашьа ҷыдала ахылаԥшра;
д) аусура, мамзаргьы аҵара алагаразы адҵақәҵара.
____________________________________________________________
Аконсультант плиус : азгәаҭа. А-ҷ 84 2-тәи ахәҭа апункт “б” апунктуациа аагоуп аофициалтәи акьыԥхь аҟынтәи
____________________________________________________________
3. Зықәра намӡац знык ала изыԥҵәазар алшоит ҩба-хԥа ааӡаратә қәымчрақәа. Ибыргәым ацәгьаура аныҟаиҵо абри ахәҭаҷ апунктқәа “б” “г” рыла иазԥхьагәаҭоу ааӡагатә қәымчрақәа ҿҳәарас ирымоуп мызкы инаркны ҩ-шықәсанӡа, бжьаратәла ихьанҭоу ацәгьаура аҟаҵараан – фымз инаркны хышықәсанӡа.
4. Зықәра намӡац изыԥҵәоу ааӡагатә қәымчрақәа иааԥымҵәаӡакәа иназмыгӡо зықәра намӡац изы испециалтәу аҳәынҭқарратә еиҿкаара аԥхьарбала иалшоит ааӡагатә қәымчра аԥыхны ашьаустә ҭакԥхықәра идҵаразы амаӷеиқәа шьҭызарц.

Ахәҭаҷ 85. Ааӡаратә хықәкы змоу ақәымчрақәа рҵакы

1. Агәҽанҵара – зықәра намӡац иҟаиҵаз аумҭа иахылҿиааз ааха (аԥхасҭа) даҽазнык аиԥш зеиԥшу абри Азакәанеидкыла ала иазԥхьагәаҭоу аумҭа аҟаҵаразы ашьаустә ҭакԥхықәра шидло иеилыркаара.
2. Ахылаԥшразы анапынҵара иаанагоит ахәыҷы дызхылҵыз, мамзаргьы урҭ зыԥсахуа даҽаӡәы, мамзаргьы еиҿкаарак зықәра намӡац иааӡаразы хлаԥшра аҟаҵара уалԥшьаны рыдҵара.
3. Ааха ахарҭәаара адҵараан хшыҩзышьҭра рзутәуп зықәра намӡац имазаратә ҭагылазаашьеи иџьатә ԥышәеи.
4. Зықәра намӡац ихақәиҭра ҳәааркны ихымҩаԥгашьа ҷыдала ахылаԥшра иаҵанакуеит зықәра намӡац иаҭәам аҭыԥқәа рахь анеира, иқәнагам ала ихы данақәиҭу аамҭа ахгара, уа иналаҵаны аныҟәагатә механизмқәа ахархәара, ианахәҭам аамҭазы аҩны иаԥырҵра, испециалтәу аҳәынҭқарратә еиҿкаара ақәиҭымкәа дахьынхо аҭыԥ дахыҵны џьара ацара аԥкрақәа. Зықәра намӡац идҵазар алшоит, иара убас, аҵараиурҭахь агьежьра, мамзаргьы испециалтәу аҳәынҭқарратә еиҿкаара ацхыраарала аусура алагара (анапаркра). Абри аиқәыԥхьаӡа ҭырҳәыцааӡам, иацҵазар алшоит.
5. Аусура анапыркра, мамзаргьы аҵараиурҭахь агьежьра азкуп азанааҭ аиура, иара убас, иҟаҵоу аԥхасҭа ахарҭәаара.

Ахәҭаҷ 86. Зықәра намӡац ашьауӷа хгара аҟынтәи рхы рақәиҭтәра

Ибыргәым, мамзаргьы бжьаратәла ихьанҭоу ацәгьауразы зус ӡбоу зықәра намӡац ашьауӷа аҟынтәи аӡбара ихы дақәиҭнатәыр алшоит абри Азакәанеидкыла ахәҭаҷ 84 аҩбатәи ахәҭаҟны иазԥхьагәаҭоу ааӡаратә қәымчра ахархәара азуны.

Ахәҭаҷ 87. Ашьауӷа хгара аҟынтәи аҿҳәара ааиаанӡа згәаҭарала аушьҭра

Зықәра намӡац ацәгьаура аҟаҵаразы ахақәиҭра алхәдатәрала зус ӡбоу изыԥҵәоу ашьауӷа ахгара аҿҳәара ааиаанӡа ихы дақәиҭтәызар алшоит ҵаҟа иарбоу аҿҳәарақәа анихигалак ашьҭахь:
а) ибыргәым, мамзаргьы бжьаратәла ихьанҭоу, мамзаргьы ибааԥсу ацәгьаурақәа рзы аӡбарала ахақәиҭра алхәдатәратә шьауӷа изыԥҵәаз аҿҳәара хы-хәҭак рахьынтәи хәҭак еиҵамкәа изхызгахьоу;
 б) ҷыдала ибааԥсу ацәгьауразы аӡбарала ахақәиҭра алхәдатәратә шьауӷа изыԥҵәаз аҿҳәара хы-хәҭак рахьынтәи ҩ-хәҭак иреиҵамкәа изхызгахьоу.

Ахәҭаҷ 88. Аҿҳәараԥҵәақәа

Абри Азакәанеидкыла ахәҭаҷқәа 71, 77 рыла иазԥхьагәаҭоу аҿҳәараԥҵәақәа зықәра намӡац ашьаустә ҭакԥхықәреи ашьауӷа ахгареи рҟынтә рхы рақәиҭтәраан абжаранӡа еиҵатәтәуп.

Ахәҭаҷ 89. Аӡбамҭа арцәара аҿҳәарақәа

Жәаа шықәса рҭысраанӡа ацәгьаура ҟазҵаз ауаатәыҩса рзы, абри Азакәанеидкыла ахәҭаҷ 80 ахԥатәи ахәҭала иазԥхьагәаҭоу аӡбамҭа арцәаразы аҿҳәарақәа еиҵатәтәуп иагьраҟароуп:
а) Ахақәиҭра алхәдатәра ибыргәым, мамзаргьы бжьаратәла ихьанҭоу ацәгьаурақәа рзы ахақәиҭра алхәдатәра анихига ашьҭахь – шықәсык;
б) ибааԥсу, мамзаргьы ҷыдала ибааԥсу ацәгьаурақәа рзы ахақәиҭра алхәдатәра анихига ашьҭахь – хышықәса.

Ахәҭаҷ 90. Абри ахы аҭагылазаара, жәаа инаркны ҩажәа шықәса рҟынӡа изхыҵуа ауаатәыҩса рзы ахархәара

Иҟаҵоу аумҭа аҟазшьеи зус ӡбоу ихаҭареи хшыҩзышьҭра рзуны, шамахамзар, аӡбара иалшоит жәаа инаркны ҩажәа шықәса рҟынӡа дшырҭагылаз ацәгьаура ҟазҵаз ауаатәыҩса ирызкны абри ахы аҭагылазаара ахархәара азура.


VI аҟәша. АМЕДИЦИНАТӘ ҞАЗШЬА ЗМОУ МЧЫЛА АХӘШӘТӘРА
15-тәи ахы. АМЕДИЦИНАТӘ ҞАЗШЬА ЗМОУ МЧЫЛА АХӘШӘТӘРАҚӘА

Ахәҭаҷ 91. Амедицинатә ҟазшьа змоу мчыла ахәшәтәра ахархәаразы аҵаҵӷәқәа:

1. Амедицинатә ҟазшьа змоу мчыла ахәшәтәра аӡбара ирзыԥнаҵәар алшоит анаҩсан еиқәыԥхьаӡоу ауаатәыҩса:
а) абри Азакәанеидкыла Ахәҭа ҷыдатәи ахәҭаҷқәа ирықәшәо ацәгьаурақәа зхызтәымкәа иҟазҵаз;
б) ацәгьаура аныҟаиҵа ашьҭахь ашьауӷа изыԥҵәара, мамзаргьы иқәу ашьауӷа ахгара иаԥырхагоу ахшыҩеилаԥсара зызцәырҵыз;
в) ахшыҩ еилгара иаԥырхагам ахшыҩчмазара зманы ацәгьаура ҟазҵаз.
2. Абри ахәҭаҷ актәи ахәҭаҿы иарбоу ауаатәыҩса амедицинатә ҟазшьа змоу мчыла ахәшәтәрақәа рзыԥҵәазар алшоит ирызцәырҵыз апсихикатә чмазара иахҟьаны еиҳа ихьанҭоу цәгьаурак (ԥхасҭак) ҟарҵар аналшо, мамзаргьы рхазы, мамзаргьы даҽаӡәы изы ианшәарҭоу мацара.
3. Аԥсны Аҳәынҭқарра азакәанԥҵара амедицинатә ҟазшьа змоу мчыла ахәшәтәра анагӡаратә ԥҟара ҳәаақәнаҵоит.
4. Абри ахәҭаҷ актәи ахәҭаҿы иарбоу зыпсихикатә ҭагылазаашьа ала шәарҭара зцым ауаатәыҩса ирызку, зда ԥсыхәа ыҟам амаӷақәа аӡбара иашьҭыр алшоит агәабзиарахьчаратә еиҿкаарақәа рахь рыхәшәтәра азҵаара аӡбаразы, мамзаргьы урҭ апсихологиатә еиҿкаарақәа рахь Аԥсны Аҳәынҭқарра агәабзиарахьчаратә ԥҟарақәа инарықәыршәаны рышьҭразы.

Ахәҭаҷ 92. Амедицинатә ҟазшьа змоу мчыла ахәшәтәрақәа рхархәара ахықәкқәа

Амедицинатә ҟазшьа змоу мчыла ахәшәтәрақәа хықәкыс ирымоуп абри Азакәанеидкыла ахәҭаҷ 91 актәи ахәҭа аҟны иарбақәоу ауаатәыҩса рыхәшәтәра, мамзаргьы рыпсихикатә ҭагылазаашьа аиӷьтәра, иара убас, еиҭах абри Азакәанеидкыла Ахәҭа ҷыдаҿы иарбақәоу аумҭақәа ҿыц рыҟамҵаразы ргәырҽанҵара.

Ахәҭаҷ 93. Амедицинатә ҟазшьа змоу мчыла ахәшәтәрақәа рыхкқәа 

1. Аӡбара зус ӡбоу изыԥнаҵәар алшоит анаҩстәи амедицинатә ҟазшьа змоу мчыла ахәшәтәрақәа анаҩстәи ахкқәа:
а) шьҭаҵарада мчылатәи хлаԥшреи апсихиатр иҟны аҽыхәшәтәреи;
б) мчыла апсихиатриатә хәышәтәраҿы шьҭаҵарала ахәшәтәра;
в) мчыла апсихиатриатә хәышәтәырҭаҿы шьҭаҵарала иӷәӷәоу ахылаԥшра змоу ахәшәтәра.
2. Зыхшыҩ еилагамкәа ацәгьаура ҟазҵаз, аха ахшыҩеилгара иаԥырхагам апсихикатә чмазаразы ахәшәтәра зҭаху ауаатәыҩса ашьауӷа инаваргыланы аӡбара ирзыԥнаҵәар алшоит амедицинатә ҟазшьа змоу мчылатәи амбулаториатә хлаԥшреи апсихиатр иҿы аҽыхәшәтәреи.

Ахәҭаҷ 94. Амбулаториатә мчылатәи ахылаԥшреи апсихиатр иҿы аҽыхәшәтәреи

Зыпсихикатә ҭагылазаашьа ала апсихиатриатә шьҭаҵара зҭахым ауаҩытәыҩса абри Азакәанеидкыла ахәҭаҷ 91 аҟны иарбоу амзызқәа шьаҭас иаҭаны изыԥҵәазар алшоит амбулаториатә мчылатәи ахылаԥшреи апсихиатр иҟны аҽыхәшәтәреи.

Ахәҭаҷ 95. Апсихиатриатә хәышәтәырҭаҿы шьҭаҵарала мчыла ахәшәтәра

1. Апсихиатриатә хәышәтәырҭаҿы ауаҩытәыҩса дышьҭаҵаны мчыла ихәшәтәра алшоит абри Азакәанеидкыла ахәҭаҷ 91 ала иазԥхьагәаҭоу аҵаҵӷәқәа аныҟоу, насгьы уи имоу апсихикатә чмазара аҟазшьа зеиԥшроу ала имаҵ аура, иныҟәгара, ихылаԥшра апсихиатриатә хәышәтәырҭа аҟны шьҭаҵарала ада ианзалымшо.
2. Азеиԥш хкы змоу апсихиатриатә хәышәтәырҭаҟны ауаҩытәыҩса дышьҭаҵаны мчыла ихәшәтәра алшоит уи ипсихикатә ҭагылазаашьақәа рыла дышьҭаҵаны мчыла ихәшәтәра анаҭаху, аха игәцараку ахылаԥшра ҷыда аниҭахым.
3. Иҭырҳәыцаау (иӷьу) ахылаԥшра ҷыда змоу апсихиатриатә хәышәтәырҭаҟны ауаҩытәыҩса дышьҭаҵаны мчыла ихәшәтәра аҭахуп уи ипсихикатә ҭагылазаашьа ала ихазгьы, даҽаӡәы изгьы ашәарҭара анааирԥшуа насгьы иааԥымҵәаӡакәа игәцараку ахылаԥшра ҷыда аниҭаху.

Ахәҭаҷ 96. Амедицинатә ҟазшьа змоу мчыла ахәшәтәрақәа рхархәара аҿҳәара ацҵара, аиҭакра, аҟәыхра 

1. Амедицинатә ҟазшьа змоу мчыла ахәшәтәрақәа рхархәара аҿҳәара ацҵара, аиҭакра, аҟәыхра нанагӡоит аӡбара, мчыла ахәшәтәра назыгӡо аусбарҭа ахадара, иара убас, аҳақьымцәа-апсихиаторцәа ркомиссиа иҟанаҵаз ахыркәша ҵаҵӷәыс измоу, иаарышьҭуа аашьҭымҭа ала.
2. Амедицинатә ҟазшьа змоу мчыла ахәшәтәрақәа ззыԥҵәоу ауаҩытәыҩса ихгалатәуп фымз рахь знык еиҵамкәа аҳақьым-психиатриатә комиссиатә ршаҳаҭра, урҭ ахәшәтәрақәа раҟәыхра, мамзаргьы рыԥсахра азы аҭагылазаашьа ыҟоу иҟаму еилкааны аӡбарахь анашьҭымҭа ашьҭразы. Аршаҳаҭра мҩаԥгазар алшоит уи ауаҩытәыҩса ихәышәтәҩы аҳақьым иаԥшьгарала уи ахәшәтәра амҩаԥгараан мчыла ахәшәтәра аҟәыхтәуп, мамзаргьы еиҭактәуп ҳәа агәаанагара дазкылсызар, иара убас, ачымазаҩ ихаҭа, уи ихаҭарнак, мамзаргьы изааигәоу иуак иҟаиҵаз азыҳәа ала, аҵыхәтәантәи аршаҳаҭра анымҩаԥыргаз ашьҭахь заҟа аамҭа цахьазаалакгьы. Амедицинатә ҟазшьа змоу мчыла ахәшәтәрақәа раҟәыхра, мамзаргьы реиҭакразы аҭагылазаашьа ыҟамзар, мчыла ахәшәтәрақәа назыгӡо аусбарҭа анапхгара аӡбарахь иашьҭуеит амедицинатә ҟазшьа змоу мчыла ахәшәтәрақәа ишрыцҵатәу ала ахыркәша. Амедицинатә ҟазшьа змоу мчыла ахәшәтәрақәа раԥхьатәи аҿҳәара ацҵара ҟаҵазар алшоит ахәшәтәрақәа ианрылага инаркны фымз рышьҭахь уи нахыс мчыла ахәшәтәрақәа рыцҵара мҩаԥгалатәуп есышықәса.
3. Амедицинатә ҟазшьа змоу мчыла ахәшәтәрақәа ззыԥҵәоу ауаҩытәыҩса уаҳа хәышәтәра иҭахымкәа ипсихикатә ҭагылазаашьа аҽанаԥсах, мамзаргьы амедицинатә ҟазшьа змоу даҽа мчыла хәышәтәрак изыԥҵәатәны ианыҟала, уаанӡа изыԥҵәаз амедицинатә ҟазшьа змоу мчыла ахәшәтәра аиҭакра, мамзаргьы аҟәыхра азҵаара аӡбоит аӡбара.
4. Апсихиатриатә хәышәтәырҭаҿы ауаҩытәыҩса дышьҭаҵаны мчыла ихәшәтәра аҟәыхны ианыҟала аамышьҭахь Аԥсны Аҳәынҭқарра агәабзиарахьчара азакәанԥҵара ԥҟарақәа инарықәыршәаны аӡбара иалшоит мчыла ахәшәтәраҿы иҟаз уи ауаҩытәыҩса изку зда ԥсыхәа ыҟам амаӷақәа зегьы ихәшәтәра азҵаара аӡбаразы иашьҭыр агәабзиарахьчаратә еиҿкаарақәа рахь, мамзаргьы абзазаратә еиқәыршәара иаҵанакуа апсихоневрологиатә еиҿкаарақәа рахь.
5. Шьҭаҵарада мчылатәи ахылаԥшреи ахәшәтәреи ҵыхәаԥҵәарада зҽырцәыԥхьазкуа ауаҩытәыҩса, ахәшәтәырҭатә еиҿкаара анапхгара иҟанаҵо анашьҭымҭа ала аӡбара иалшоит уи ауаҩытәыҩса изыԥнаҵәар апсихиатриатә шьҭаҵарҭа азеиԥш хкы аҟны мчылатәи ахылаԥшреи ахәшәтәреи.

Ахәҭаҷ 97. Амедицинатә ҟазшьа змоу мчыла ахәшәтәра ахархәара аамҭа ахыԥхьаӡалара

Ацәгьаура аныҟаиҵа ашьҭахь апсихикатә чмазара зызцәырҵыз ауаҩытәыҩса игәабзиара шьақәгыланы иҟалар, мчыла ахәшәтәраҿы ихигаз аамҭа ашьауӷа анизԥырҵәо, мамзаргьы уи ашьауӷа анагӡара анырҿыцхо иқәу ашьауӷа аҿҳәара иахырԥхьаӡалоит анаҩстәи аҳасаб ала: мышкы апсихиатриатә шьҭаҵарҭаҿы ихигаз аамҭеи ахақәиҭра алхәдатәра мышки еиҟараны.

Ахәҭаҷ 98. Ашьауӷа анагӡара иадҳәалоу амедицинатә ҟазшьа змоу мчыла ахәшәтәрақәа.

1. Абри Азакәанеидкыла ахәҭаҷ 93 аҩбатәи ахәҭала иазԥхьагәаҭоу амедицинатә ҟазшьа змоу мчыла ахәшәтәрақәа раан урҭ ахәшәтәрақәа нарыгӡоит ахақәиҭра алхәдатәра ахьырхырго аҭыԥқәа рыҟны, даҽа шьауӷа хкык ала зус ӡбоу ауаҩы – шьҭаҵарада апсихиатриатә цхыраара рызҭо агәабзиарахьчаратә еиҿкаарақәа рҿы.
2. Зыпсихикатә ҭагылазаашьа аҽаԥсахыз дышьҭаҵаны ахәшәтәра зыхәҭоу зус ӡбоу ауаҩытәыҩса ишьҭаҵара, мамзаргьы даҽа хәышәтәырҭатә еиҿкаарак ахь ишьҭра нагӡатәуп Аԥсны Аҳәынҭқарра агәабзиарахьчаратә закәанԥҵара аԥҟарақәеи аҵаҵӷәқәеи инарықәыршәаны.
3. Иарбоу аиҿкаарақәа рыҟны ихиго аамҭа ашьауӷа ахгаратә ҿҳәара иахыԥхьаӡалахоит. Иарбоу аиҿкаарақәа рыҟны уи нахыстәи ихәышәтәра аҭахымкәа ианыҟала зус ӡбоу ичымазара аҭоурых аҟынтәи агәылҩаа Аԥсны Аҳәынҭқарра агәабзиарахьчаратә закәанԥҵара аԥҟара инақәыршәаны иҟарҵоит.
4. Ашьауӷа анагӡара иацҵоу амедицинатә ҟазшьа змоу мчыла ахәшәтәра аҟәыхра шьақәнаргылоит аӡбара, аҳақьымцәа апсихиатрцәа ркомиссиа иаднакылаз ахыркәша шьаҭас иаҭаны ашьауӷа назыгӡо аусбарҭа инанашьҭыз анашьҭымҭа аҵаҵӷәала.


ИҶЫДОУ АХӘҬА
VII аҟәша. АХАҬАРА ИАԤЫНГЫЛО АЦӘГЬАУРАҚӘА
16-тәи ахы. АԤСҬАЗААРЕИ АГӘАБЗИАРАХЬЧАРЕИ ИРЫԤГЫЛО АЦӘГЬАУРАҚӘА

Ахәҭаҷ 99. Ауаҩшьра

1. Ауаҩшьра, д.и., гәҭакыла ауаҩы иԥсҭазаара иалхра, –
шьауӷас иазыԥҵәоуп ахақәиҭра алхәдатәра, ҿҳәарала фышықәса инадыркны жәаҩа шықәсанӡа.
2. Ауаҩшьра:
а) ҩыџьа, мамзаргьы ҩыџьа инареиҳаны ауаатәыҩса;
б) инаигӡоз амаҵуратә, мамзаргьы ауаажәларратә уалԥшьа инаигӡоз дырхырҟьаны;
в) зхы изамыхәо иҟаз ус дшыҟаз дырны, иара убас, ауаҩы иӷьычра, мамзаргьы шасыс игара иадҳәалоу;
г) зцәа зтәымыз аԥҳәыс ус дшыҟаз дырны;
д) иҷыдоу гәымбылџьбарала иҟаҵоу;
е) ауаажәларразы ишәарҭоу ахкы ала; 
ж) гәыԥҩык ауаатәыҩса, заа еибыҳәаны гәыԥҩык ауаатәыҩса еицыҟарҵаз, мамзаргьы еиҿкаау агәыԥ иҟанаҵаз;
з) аԥсы қымқымразы, мамзаргьы қьырала, иара убас, ақәылареи, абандитреи, акы ацәгареи ирыдҳәалоу;
и) агәымхара аҵаҵӷәала;
к) даҽа цәгьаурак аҵәахра хықәкыс измоу, мамзаргьы даҽа цәгьаурак аҟаҵара армариаразы, иара убас, аԥҳәыс мчыла лцәаԥҽрала, мамзаргьы асагәра иадҳәалоу амч ахархәарала иҟаҵоу;
л) амилаҭра, ацәаԥшшәахәы, адинхаҵара хкы, рцәымӷра, мамзаргьы аиӷара, ма ашьаура мзызс измоу;
м) ацәеижь хәҭақәа ахархәара хықәкыс измоу, –
__________________________________________________________
Аконсультациа плиус азгәаҭа: ахәҭаҷ 99 апунктуациа аагоуп аофициалтә кьыԥхь инақәыршәаны
__________________________________________________________
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәохә шықәсанӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 100. Ан лыла аӡҟы ишьра

Ан лыла аӡҟы даниуаз аламҭалазы, мамзаргьы данииҵәҟьа иаразнак, иара убас, ан лыпсихика ааха аиуратә ҭагылазаашьа иалагӡаны, мамзаргьы лыпсихика лыхдырра лцәызмырӡуаз аилахәара иаиуз иаҵыхәтәаны аӡҟы ишьра, –
шьауӷас иазыԥҵәоуп ахақәиҭра алхәдатәра ҩышықәса инадыркны хәышықәса рҟынӡа.

Ахәҭаҷ 101. Аԥсахеибафамҭазы иҟаҵоу ауаҩшьра

1. Иаалырҟьаны аԥсахеибафамҭазы иҟаҵоу ауаҩшьра, д.и., иҭахаз иганахьала иҟаҵаз ақәымчра, ахыччара, апату ларҟәра аморалла азныҟәара, егьырҭ изиным ахымҩаԥгара аарԥшра, иара убас, ахара зхароу иԥсахы иаалырҟьаны еибазырфоз изинмыз иаморалтәу ахымҩаԥгашьа иҭахаз иааирԥшуаз ирыхҟьаны аԥсахеибафамҭазы иҟаҵоу ауаҩшьра,–
шьауӷас иазыԥҵәоуп ириашаны ашьақәыргыларатә усурақәа ҿҳәарала ҩышықәсанӡа, мамзаргьы ахақәиҭра алхәдатәра шықәсык инаркны хышықәсанӡа.
2. Аԥсахеибафамҭазы ҩыџьа, мамзаргьы ҩыџьа инареиҳаны ауаатәыҩса рышьра, –
шьауӷас иазыԥҵәоуп ахақәиҭра алхәдатәра ҩышықәса инаркны хәышықәса рҟынӡа.

Ахәҭаҷ 102. Зда ԥсыхәа амамыз ахыхьчара аҳәаа ахысра иахҟьаны, мамзаргьы ацәгьаура ҟазҵаз инкылара ԥсыхәас иазхашаз аҳәаа ахысра иахҟьаны иҟалаз ауаҩшьра

1. Зда ԥсыхәа амамыз ахыхьчаратә ҳәаа ахысра иахҟьаны иҟаҵоу ауаҩшьра, –
шьауӷас иазыԥҵәоуп ириашаны ашьақәыргыларатә усурақәа хышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Ацәгьаура ҟазҵаз инкылара ԥсыхәас иазхашаз аҳәаа ахысра иахҟьаны иҟаҵоу ауаҩшьра, –
шьауӷас иазыԥҵәоуп ириашаны ашьақәыргылартә усурақәа ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.

Ахәҭаҷ 103. Машәырла ауаҩы иҭархара

1. Машәырла ауаҩы иҭархара, –
шьауӷас иазыԥҵәоуп ириашаны ашьақәыргылартә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа;
2. Апрофессионалтә уалԥшьақәа ишахәҭоу рынамыгӡара иахҟьаны ауаҩы иԥсҭазаара иалҵра, –
шьауӷас иазыԥҵәоуп ириашаны ашьақәыргылартә усурақәа ҿҳәарала ҩышықәсанӡа, мамзаргьы ахақәиҭра алхәдатәра ҿҳәарала ԥшьышықәса рҟынӡа уи инацҵаны маҵураҭыԥқәаки усурҭақәаки рыҟны аҭыԥ аанкылара ақәиҭымра, ҿҳәарала хышықәса рҟынӡа, мамзаргьы уи ада.
3. Ҩыџьа, мамзаргьы ҩыџьа инареиҳаны ауаатәыҩса машәырла рыԥсҭазаара ралхра –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада. 

Ахәҭаҷ 104. Аҽшьра аҟынӡа анагара

Ахара зду иҟынтәи маҭәашьарла, маҵурала, мамзаргьы даҽакала ихьыԥшыз ауаҩытәыҩса қәмақаррала, гәымбылџьбарала азныҟәара ала, мамзаргьы иуаҩратә ҳаҭыр иааԥымҵәаӡакәа аларҟәрақәа рыла аҽшьра аҟынӡа, мамзаргьы аҽшьра аҽазкра аҟынӡа анагара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 105. Агәабзиара ихьанҭоу ааха гәҭакыла аҭара

1. Аԥсҭазааразы ишәарҭоу ааха ӷәӷәа ауаҩы гәҭакыла игәабзиара аҭара, мамзаргьы уи иахҟьаны ааха змоу илымҳа, ила, иажәа цазар, ицәеижь хәҭак ицәыӡзар, мамзаргьы имыхәо иҟалазар, зцәа зтәымыз аԥҳәыс дыҵҟьазар, ипсихика еилаԥсазар, арҩашьыга маҭәашьари атоксикоманиеи дрызгаганы дҟалазар, ихы-иҿы ианымҵуа ашәахсҭа азынхазар, есымшатәи иусуралшара х-хәҭак рахьтә хәҭак еиҵамкәа ицәыӡзар, мамзаргьы ипрофессионналтә усура далхәдахазар, –
шьауӷаны иазыԥҵәоуп ахақәиҭра алхәдатәра, ҿҳәарала хышықәса инадыркны быжьшықәса рҟынӡа.
2. Урҭ аумҭақәа ҟаҵазар:
а) ауаҩытәыҩса, мамзаргьы уи иҭахцәа рмаҵуратә усура, мамзаргьы ауаажәларратә уалԥшьа анагӡара иадҳәаланы;
б) иҷыдоу гәымбылџьбарала, ргәаҟрала, зхы иамыхәо иҟаз ауаҩәытәыҩса, – ус дшыҟаз дырны;
в) азеиԥш шәарҭарала;
г) ақьыра шәарала;
д) агәымхара аҵаҵӷәала;
е) амилаҭра, ацәаԥшшәахәы, адинхаҵара ацәымӷразы, мамзаргьы аиӷаразы;
ж) ацәеижь хәҭақәа ахархәара хықәкыс иаҭаны – 
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны аашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҟны иазԥхьагәаҭоу аумҭақәа ҟаҵазар:
а) гәыԥҩык еиланы, гәыԥҩык заа еибыҳәаны, мамзаргьы еиҿкаау агәыԥ ала;
б) ҩыџьа, мамзаргьы ҩыџьа инареиҳаны ирызкны –
шьауӷас иазыԥҵәоуп ахақәиҭра алхәдатәра ҿҳәарала быжьшықәса инадыркны жәашықәса рҟынӡа.
4. Абри ахәҭаҷ актәи, аҩбатәи, мамзаргьы ахԥатәи ахәҭақәа рыҟны иазԥхьагәаҭоу аумҭақәа ирхылҿиаазар ааха змоу машәыршәа иԥсра, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәаҩа шықәса рҟынӡа.

Ахәҭаҷ 106. Бжьаратәла ихьанҭоу ааха агәабзиара гәҭакыла аҭара

1. Аԥсҭазааразы ишәарҭам бжьаратәла ихьанҭоу ааха гәҭакыла ауаҩы игәабзиара аҭара, уи аумҭа иахылымҿиаазаргьы абри Азакәанеидкыла ахәҭаҷ 105 аҟны иарбақәоу аҵыхәтәақәа, аха уи иахҟьазар игәабзиара акыр аамҭа ашьақәҟьара, мамзаргьы есымшатәи аусуралшара хыхәҭак рахьтә хәҭак еиҵаны иӡзар, –
шьауӷас иазыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Урҭ аумҭақәа ҟаҵазар:
а) ҩыџьа, мамзаргьы ҩыџьа иреиҳаны ирызкны;
б) ауаҩытәыҩса, мамзаргьы изааигәоу рмаҵуратә усура, мамзаргьы ауаажәларратә уалԥшьа анагӡара иадҳәалазар;
в) иҷыдоу гәымбылџьбарала, ааха змоу дҵәылхны иргәаҟрала, иара убас, зхы иамыхәо иҟаз ауаҩытәыҩса изкны, – ус дшыҟаз дырны;
г) гәыԥҩык еиланы, гәыԥҩык заа еибыҳәаны, мамзаргьы еиҿкаау агәыԥ ала;
д) агәымхара аҵаҵӷәы аманы;
е) амилаҭра, ацәаԥшшәахәы, адинхаҵара ацәымӷразы, мамзаргьы аиӷаразы, – 
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа.

Ахәҭаҷ 107. Аԥсахеибафамҭазы агәабзиара ихьанҭоу, мамзаргьы бжьаратәла ихьанҭоу ааха аҭара

Ауаҩытәыҩса игәиҽанӡамкәа ааха змоу иҟынтәи амчымхара, ахыччара, атәамбара, аҳаҭыр ларҟәра иақәшәаз, мамзаргьы даҽа зиндарак ипсихика зхәышаз аҭагылазаашьа ааха змоу иҟаиҵаз (иҟаимҵаз) иахҟьаны ӷәӷәала игәыԥжәара аԥсахеибафара иабзоураны ааха змоу игәабзиара гәҭакыла ихьанҭоу, мамзаргьы бжьаратәла ихьанҭоу ааха аҭара, – 
шьауӷас иазыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы уи иаҟароу аҿҳәара аҟынӡа ахақәиҭра алхәдатәра.

Ахәҭаҷ 108. Зда ԥсыхәа амам ахыхьчара иахәҭоу аҳәаа ахысра, мамзаргьы ацәгьаура ҟазҵаз инкылараан, еиқәнагам амч ахархәара ала уи игәабзиара, ихьанҭоу, мамзаргьы бжьаратәла ихьанҭоу ааха аҭара

Гәҭакыла, агәабзиара ихьанҭоу, мамзаргьы бжьаратәла ихьанҭоу, зда ԥсыхәа амам ахыхьчара аҳәаа ахысра ала ааха аҭара, –
шьауӷас иазыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы уи иаҟароу аҿҳәара аҟынӡа ахақәиҭра алхәдатәра.
2. Ацәгьаура ҟазҵаз инкылара аан иақәнагам амч ахархәарала уи игәабзиара ихьанҭоу, мамзаргьы бжьаратәла ихьанҭоу ааха гәҭакыла аҭара, –
шьауӷас иазыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы уи иаҟароу аҿҳәара аҟынӡа ахақәиҭра алхәдатәра.

Ахәҭаҷ 109. Агәабзиара ибыргәым ааха гәҭакыла аҭара 

1. Аамҭакьаҿла агәабзиара еиҵазҟьаз, мамзаргьы азеиԥш усуралшара такә зҵазымкуа аамҭала еиԥзырҟьаз агәабзиара ихьанҭам ааха аҭара, –
шьауӷас иазыԥҵәоуп ахараԥса шәагаала хә-нызқь инадыркны жәа-нызқь мааҭ рҟынӡа, мамзаргьы ириашаны ашьақәыргыларатә усурақәа ҿхәарала шықәсык аҟынӡа.
2. Ахәымгара мзызс иаҭаны хыхь иарбоу аумҭа аҟаҵара, –
шьауӷас иазыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра, ҿҳәарала хышықәса рҟынӡа.

Ахәҭаҷ 110. Апҟара

1. Абри Азакәанеидкыла ахәҭаҷ 109 аҟны иазԥхьагәаҭоу аумҭа еиԥш ахылҿиаа змоуз, аха ааха змоу ицәеижь ахьаа аззырҵысыз асра, мамзаргьы уи даҽа мчык ала аҟаҵара, –
шьауӷас ирзыԥҵәоуп ахараԥса шәагаала хә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Агәымхара мзызс иаҭаны хыхь иарбоу аумҭақәа рыҟаҵара, –
шьауӷас ирзыԥҵәоуп ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 111. Аргәаҟра

1. Иааиԥмырҟьаӡакәа махәҿала, мамзаргьы психикала, иара убас, пҟарала, мамзаргьы даҽа мчмырхарак ала, аха абри Азакәанеидкыла ахәҭаҷқәа 105-еи 106-еи рыҟны иарбоу еиԥш ахылҿиаамҭа змауз ауаҩы иргәаҟра, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа.
2. Хыхь иарбоу аумҭақәа ҟаҵазар: 
а) ҩыџьа, мамзаргьы ҩыџьа инареиҳаны ауаатәыҩса ирызкны;
б) ауаҩытәыҩса, мамзаргьы уи изааигәоу рмаҵуратә усура, мамзаргьы ауаажәларратә уалԥшьа анагӡара иадҳәаланы;
в) зцәа зтәым аԥҳәыс илызкны уи ус дшыҟаз заа идыруа;
г) зықәра намӡац изкны уи иқәра шынамӡац заа идыруа, мамзаргьы зхы изамыхәоз ауаҩытәыҩса изкны уи ус дшыҟаз заа идыруа, мамзаргьы ахара зхароу маҭәашьарла, мамзаргьы даҽакала ихьыԥшыз, мамзаргьы иӷьычыз ауаҩы, мамзаргьы шасыс имҵарсыз ирызкны;
д) рҳәацәарала;
е) гәыԥҩык ауаа рыла, мамзаргьы заа еибыҳәаны гәыԥҩык ауаа рыла, мамзаргьы еиҿкаау агәыԥ ала;
ж) қьырала;
з) амилаҭра, ацәаԥшшәахәы, адинхаҵара ахкы ацәымӷра, мамзаргьы аиӷара иазкны, –
шьауӷас иазыԥҵәоуп ириашаны ашьақәыргыларатә усурақәа ҿҳәарала хышықәса инадыркны быжьшықәса рҟынӡа.
Азгәаҭа: арҳәацәара ҳәа абри Азакәанеидкыла абри ахәҭаҷ аҟны еиԥш егьырҭ ахәҭаҷқәа рҟынгьы иҳәоу иаанагоит ауаҩытәыҩса мчымхарала, мамзаргьы иуаҩышьа ақәыӷәӷәара иуаҩра иаҵанамкуа ирҟаҵара, мамзаргьы ирҳәара.

Ахәҭаҷ 112. Ихьанҭоу, мамзаргьы бжьаратәла ихьанҭоу ааха агәабзиара машәырла аҭара

1. Ихьанҭоу ааха ауаҩытәыҩса игәабзиара машәырла аҭара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарас ҩышықәса рҟынӡа, мамзаргьы ахақәиҭра алхәдатәра ҿҳәарала шықәсык аҟынӡа.
2. Бжьаратәла ихьанҭоу ааха ауаҩытәыҩса игәабзиара машәырла аҭара,–
шьауӷас иазыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыҟны иазԥхьагәаҭоу аумҭақәа ауаҩытәыҩса изанааҭтә уалԥшьақәа ишрыхәҭаз рынамыгӡара иахҟьаны иҟалазар, –
 шьауӷас ирзыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы иара убриаҟара ҿҳәарас иаҭаны ахақәиҭра алхәдатәра уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 113. Ашьразы ақәмақарра, мамзаргьы ихьанҭоу ааха аҭаразы ақәмақарра

Ашьразы ақәмақарра, мамзаргьы ихьанҭоу ааха аҭаразы ақәмақарра, уи анагӡара алшартә еиԥш ишәарҭан иҟазар, –
шьауӷас иазыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 114. Ацырцнакь ҿкы чымазара архьра

1. Ацырцнакь ҿкы чмазара шихьуа дырны даҽаӡәы уи ачымазара ирхьра, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа шықәсык инаркны ҩышықәса рҟынӡа, мамзаргьы ахақәиҭра алхәдатәра ҩышықәса рҟынӡа.
2. Уи аумҭа ҩыџьа, мамзаргьы ҩыџьа инареиҳаны ирызкны аҟаҵара, мамзаргьы зықәра намӡац ауаҩытәыҩса изкны заа идырны аҟаҵара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык инаркны хышықәса рҟынӡа.

Ахәҭаҷ 115. ВИЧ – аҿкы шихьуа дырны даҽаӡәы уи ачымазара ирхьра

1. Ишидыруаз (идырны, ихәыцны) даҽаӡәы – ВИЧ аҿкы ирхьразы ашәарҭара иҭаргылара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хышықәса рҟынӡа.
2. ВИЧ – аҿкы шихьуа дырны даҽаӡәы уи ачымазара ирхьра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа.
3. Абри ахәҭаҷ аҩбатәи ахәҭаҟны иазԥхьагәаҭоу аумҭа ҩыџьа, мамзаргьы ҩыџьа инареиҳаны ауаатәыҩса ирызкны, мамзаргьы ишидыруа зықәра намӡац изкны аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала аашықәса рҟынӡа.
4. Азанааҭтә уалԥшьа ишахәҭоу анамыгӡара иахҟьаны даҽаӡәы ВИЧ – аҿкы ирхьра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа уи инацҵаны маҵураҭыԥқәаки усурҭақәаки рыҟны аҭыԥ аанкылара ақәиҭымра ҿҳәарала хышықәса рҟынӡа.
Азгәаҭа: Абри ахәҭаҷ актәи аҩбатәи ахәҭақәа рыҟны иазԥхьагәаҭоу аумҭақәа ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит ВИЧ аҿкы ихьразы ашәарҭара иҭагылаз, мамзаргьы уи аҿкы зыхьыз ианаамҭаз актәи ауаҩы ари ачымазара шихьуаз ала игәиҽаниҵазар, аха аҩбатәи хатәгәаԥхарала дақәшаҳатҭхазар аҿкы иркразы ашәарҭара аԥызҵо аумҭа ҟаиҵарц азы.

Ахәҭаҷ 116. Зцәазтәым изакәаным лырбгара 

1. Иахәҭоу апрофиль ала иреиҳаӡоу амедицинатә ҵара змам ауаҩытәыҩса ила зцәазтәым лырбгара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа;
2. Хыхь иарбоу аумҭа иахылҿиаар ааха змоу лыԥсра, мамзаргьы бжьаратәла ихьанҭоу, мамзаргьы ихьанҭоу ааха лгәабзиара аиура, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа уи инацҵаны маҵураҭыԥқәаки, усурҭаҭыԥқәаки рҿы аҭыԥ анкылара ақәиҭымра, ҿҳәарала хышықәса рҟынӡа.

Ахәҭаҷ 117. Ичмазаҩу ацхыраара имҭара

1. Ичмазаҩу ауаҩытәыҩса ацхыраара иҭара азакәан инақәыршәаны изду, мамзаргьы уи ацхыраара иҭара аԥҟара ҷыда изыднаҵо ауаҩытәыҩса иуалԥшьа намыгӡакәа ачымазаҩы ацхыраара иимҭаз иахҟьаны уи игәабзиара машәырла иаиоур бжьаратәла ихьанҭоу ааха, –
шьауӷас иазыԥҵәоуп ахараԥса шәагаала хә-нызқь инадыркны жәа-нызқь мааҭ рҟынӡа, мамзаргьы ириашаны ашьақәыргыларатә усурақәа ҿхәарала ҩышықәса рҟынӡа.
2. Хыхь иарбоу аумҭа машәырла иахҟьазар ачымазаҩ иԥсра, мамзаргьы уи игәабзиара иаиузар ихьанҭоу ааха, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа уи инацҵаны маҵураҭыԥқәаки усураҭыҭыԥқәаки рҿы аҭыԥ анкылара ақәиҭымра, ҿҳәарала хышықәса рҟынӡа.

Ахәҭаҷ 118. Ауаҩытәыҩса ашәарҭараҿы иааныжьра

Ақәра маҷра, абыргра, ачымазара, мамзаргьы ахымхәара ирыхҟьаны зхала зхы ззеиқәмырхоз ауаҩытәыҩса идырны, аԥсҭазааразы, мамзаргьы агәабзиаразы ишәарҭоу аҭагылазаашьаҿы иааныжьра уи ауаҩы ацхыраара иҭара ахара зду илшозҭгьы, мамзаргьы уи ицхыраара иара иуалԥшьазҭгьы, мамзаргьы иара ихаҭа иакәзар уи ашәарҭара дҭазыргылаз,–
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.


17-тәи ахы. АУАҨЫТӘЫҨСА ИХАҚӘИҬРА, ИПАТУ, ИҲАҬЫРҚӘҴАРА (ИААМЫСҬАШӘАРА) ИРԤЫНГЫЛО АЦӘГЬАУРАҚӘА

Ахәҭаҷ 119. Ауаҩы иӷьычра

1. Ауаҩы иӷьычра, –
шьауӷас иазыԥҵәоуп ахақәиҭра алхәдатәра ҿҳәарала ԥшьышьықәса инадыркны аашықәса рҟынӡа.
2. Уи аумҭа ҟаҵазар:
а) заа еибыҳәаны гәыԥҩык рыла;
б) аԥсҭазааразы, мамзаргьы агәабзиаразы ишәарҭоу амч ахархәарала, мамзаргьы уи аҩыза амч ахархәаразы қәмақаррала;
в) абџьар, мамзаргьы бџьарс ахархәара зуа амаҭәар ахархәарала;
г) зықәра намӡац идырны иӷьычра;
д) лцәа шылтәым дырны аԥҳәыс лӷьычра;
е) ҩыџьа, мамзаргьы ҩыџьа иреиҳаны рӷьычра;
ж) аԥсықымқымра мзызс измоу ауаҩы иӷьычра, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа, урҭ:
а) еиҿкаау ацәгьауратә гәыԥ ала иҟаҵоу;
б) машәырла ааха зоуз иԥсра, мамзаргьы даҽакы ихьанҭоу ааха ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.
Азгәаҭа: зхатәгәаԥхарала иӷьычу доузышьҭыз ауаҩытәыҩса ашьаустә ҭакԥхықәра ауаҩ иӷьычразы идлаӡом, иҟаиҵаз аумҭа даҽа цәгьаурак аилазаара иаҵанамкуазар.

Ахәҭаҷ 120. Закәандарала ауаҩы ахақәиҭра иалхәдатәра

1. Закәандарала ауаҩы иӷьычра иадҳәаламкәа ахақәиҭра иалхәдатәра,–
шьауӷас иазыԥҵәоуп ахақәиҭра алхәдатәра ҿҳәарала ҩышықәса рҟынӡа.
2. Уи аумҭа ҟаҵазар:
а) заа еибыҳәаны гәыԥҩык рыла;
б) аԥсҭазааразы, мамзаргьы агәабзиаразы ишәарҭоу амч ахархәарала:
в) абџьар, мамзаргьы бџьарс ахархәара зуа амаҭәар ахархәарала;
г) зықәра намӡац идырны ахақәиҭра иалхәдатәра;
д) лцәа шылтәым дырны аԥҳәыс лхақәиҭра лалхәдатәра;
е) ҩыџьа, мамзаргьы ҩыџьа инареиҳаны ахақәиҭра ралхәдатәра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар еиҿкаау агәыԥ ала, мамзаргьы машәырла ааха змоу иԥсра, мамзаргьы даҽакы ихьанҭоу ааха ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.

Ахәҭаҷ 121. Ауаа рыла ахәаахәҭра

1. Ауаа рыла ахәаахәҭра, д.и., ауаҩы иаахәара-иҭира, анапаҿаагара, даҽаџьара игара, даҽаӡәы иҭара, иҵәахра, мамзаргьы иара иоура, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Уи аумҭа ҟаҵазар:
а) ҩыџьа, мамзаргьы ҩыџьа инареиҳаны ирызкны;
б) идырны зықәра намӡац изкны;
в) ахатә маҵуратә ҭагылазаашьа ахархәарала;
г) ааха змоу Аԥсны Аҳәынҭқарра аҳәаа иахгара, мамзаргьы аҳәаанхыҵ инкыларала;
д) иԥаршеиу аусшәҟәқәа рхархәарала, мамзаргьы ааха змоу ихаҭара аазырԥшуа агәраргага шәҟәқәа рыԥхасҭатәрала;
е) амч ахархәарала, мамзаргьы амч ахархәаразы қәмақаррала;
ж) ааха змоу ицәеижь хәҭақәа рыцәгара хықәкыс иҟаҵаны, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу:
а) машәырла ааха змоу иԥсра ахҟьазар, игәабзиара ихьанҭоу ааха аиузар, мамзаргьы ихьанҭоу даҽа ҵыхәтәақәак рхылҿиаазар;
б) жәпаҩык ауаатәыҩса рыԥсҭазаареи ргәабзиареи рзы ишәарҭоу аҟаҵашьала иҟаҵазар;
в) еиҿкаау ацәгьауратә гәыԥ ала иҟаҵазар, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.
Азгәаҭа:
1. Ауаҩытәыҩса раԥхьаӡа акәны абри ахәҭаҷ актәи ахәҭала, мамзаргьы аҩбатәи ахәҭа ап. “а” ала иазԥхьагәаҭоу аумҭа ҟазҵаз ауаҩытәыҩса ихатәгәаԥхарала ааха змоу доуишьҭыр, насгьы иҟаҵоу ацәгьаура аартра дацхраар ашьаустә ҭакԥхықәра аҟынтәи ихы дақәиҭтәхоит иҟаиҵаз, уи анаҩсан даҽа цәгьаурак аилазааратә хәҭа аламзар.
2. Абри ахәҭаҷ аҟны ауаҩытәыҩса афеида илхра иаанагоит акаҳԥра аиҿкааразы даҽа џьоукы рыҭара, иара убас, егьырҭ асагәратә форма хкқәа рыла афеида арҳара, атәратә џьа дырура.

Ахәҭаҷ 122. Атәратә џьа ахархәара.

1. Иҭагылазаашьа иахҟьаны идырҵо аус анагӡара мап ацәкра злымшо ауаҩы ахатәра аадрыԥшуа азинмчы ала иџьа ахархәара азура, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Уи аумҭа ҟаҵазар:
а) ҩыџьа, мамзаргьы ҩыџьа инареиҳаны ирызкны;
б) идырны, зықәра намӡац изкны;
в) ахатә маҵуратә ҭагылазаара ахархәарала;
г) ацәыршәарала, амч ахархәарала, мамзаргьы уи ахархәааразы қәмақаррала;
д) ааха змоу ихаҭаратә гәраргага шәыҟәқәа имхрала, рыбжьарӡрала мамзаргьы рыԥхасҭатәрала, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ирыхҟьаны машәырла ааха змоу дыԥсыр, мамзаргьы игәабзиара ихьанҭоу ааха аиур, ихьанҭоу даҽа ҵыхәтәак ахҟьазар, мамзаргьы уи аумҭа ҟаҵазар еиҿкаау агәыԥ ала, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.

Ахәҭаҷ 123. Закәандарала апсихиатриатә хәышәтәырҭаҿы ашьҭаҵара

1. Ауаҩытәыҩса закәандарала апсихиатриатә хәышәтәырҭаҿы ишьҭаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа.
2. Уи аумҭа ҟаҵазар амаҵуратә ҭагылазаара ахархәарала, мамзаргьы машәырла ааха змоу иԥсра, мамзаргьы егьырҭ ихьанҭоу аҵыхәтәақәа ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 124. Ацәахыхра (ацәаԥҽра)

1. Ауаҩытәыҩса ипатуи иаҳаҭыри лазырҟәуа, ауаажәларраҿы иаамысҭашәара ҵызшәаауа, дызлаҟам ацәахыхгатә мцжәабыжьқәа идырны рыларҵәара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсыкынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Иаартны ауаа рҿаԥхьа ақәгылараҟны, ауаарацәа зыԥхьо акьыԥхь аҟны, мамзаргьы амассатә хархәагақәа рыла ауаҩы дызлаҟам хьӡы цәгьала ихцәажәара, –
шьауӷас иазыԥҵәоуп ахараԥса шәагаала ҩажәа нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
3. Ихьанҭоу, мамзаргьы ҷыдала ихьанҭоу ацәгьаура ҟаиҵазшәа хьӡы цәгьала ацәахыхра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 125. Ахьымӡӷргара

1. Ауаҩы ипатуи иаҳаҭыри иԥшӡам формахкыла аларҟәра, д.и., – ахьымӡӷргара, –
шьауӷас иазыԥҵәоуп ахараԥса шәагаала хә-нызқь инадыркны жәа-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Иаартны ауаа рҿаԥхьа ақәгылараҟны, ауаа рацәа зыԥхьо акьыԥхь аҟны, мамзаргьы амассатә хархәагақәа рыла иҟаҵоу ахьымӡӷргара, –
шьауӷас иазыԥҵәоуп ахараԥса шәагаала жәа-нызқь мааҭ инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
3. Абри ахәҭаҷ актәи ахәҭаҟны иазԥхьагәаҭоу аумҭа агәымхара ҵаҵӷәыс иаҭаны аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа уи инацҵаны ахараԥса шәагаала ҩажәи хәба нызқь мааҭ рҟынӡа, мамзаргьы уи ада.


18-тәи ахы. АСАГӘРАТӘ ЗИНҚӘЕИ АСАГӘРАТӘ ХАҚӘИҬРЕИ ИРԤЫНГЫЛО АЦӘГЬАУРАҚӘА

Ахәҭаҷ 126. Мчыласагәра

1. Мчыласагәра, д.и., амч ахархәарала, мамзаргьы амч ахархәаразы ақәмақаррала ааха змоу лхамыхәаратә ҭагылазаашьа ахархәарала лсагәра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа.
2. Мчыласагәра:
а) гәыԥҩык ауаа рыла, заа еибыҳәаны гәыԥҩык ауаа рыла, мамзаргьы еиҿкаау агәыԥ ала иҟаҵоу;
б) ашьразы, мамзаргьы агәабзиара ихьанҭоу ааха аҭаразы қәмақаррала, иара убас, гәымбылџьбарала ааха змоу, мамзаргьы даҽа џьоукы рызныҟәарала иҟаҵоу;
в) ааха змоу ацырцнакь чмазара лырхьра;
г) идырны зықәра намӡац лсагәра , –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны жәашықәса рҟынӡа.
3. Мчыласагәра:
а) ааха змоу лыԥсра машәырла иахҟьазар;
б) ааха змоу лгәабзиара машәырла ихьанҭоу ааха аҭара, аҿкы ВИЧ лыркра, мамзаргьы егьырҭ ихьанҭоу аҵыхәтәақәа зхылҿиааз;
в) жәиԥшь шықәса зхымҵыц, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.

Ахәҭаҷ 127. Асагәратә ҟазшьа змоу аумҭа амч ахархәарала аҟаҵара.

1. Ахаҵеи ахаҵеи реизнеира, аԥҳәыси аԥҳәыси реизнеира, амч ахархәарала, мамзаргьы амч ахархәаразы ааха змоу, мамзаргьы даҽа џьоукы рықәмақаррала, мамзаргьы ааха змоу лхы амыхәара (ихымхәара) ахархәарала асагәратә ҟазшьа змоу егьырҭ аумҭақәа рыҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа.
2. Хыхь иарбоу аумҭақәа:
а) гәыԥҩык ауаатәыҩса, гәыԥҩык ауаатәыҩса заа еибыҳәаны, мамзаргьы еиҿкаау агәыԥ ала иҟаҵоу;
б) ашьразы, мамзаргьы агәабзиара ихьанҭоу ааха аҭаразы ақәмақаррала, иара убас, гәымбылџьбарала ааха змоу, мамзаргьы даҽа џьоукы рызныҟәарала рыҟаҵара, –
в) ацырцнакь чмазара ааха змоу ирхьра (лырхьра) ахылҿиаар;
г) зықәра намӡац шлакәыз (шиакәыз) дырны урҭ аумҭақәа рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа:
а) ааха змоу машәырла иԥсра (лыԥсра) ахҟьазар;
б) ааха змоу машәырла лгәабзиара (игәабзиара) ихьанҭоу ааха аҭара, аҿкы ВИЧ лыркра (иркра), мамзаргьы егьырҭ ихьанҭоу аҵыхәтәақәа ахылҿиаазар;
в) ааха змоу жәиԥшь шықәса шылхымҵыц (шихымҵыц) ахара зду заа идыруа аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.

Ахәҭаҷ 128. Асагәратә ҟазшьа змоу аумҭақәа ирҟаҵаразы (лырҟаҵаразы)

Ауаҩытәыҩса асагәра иазкылгара (лазкылгара), ахаҵа ахаҵа изнеирахь, аԥҳәыс аԥҳәыс лызнеирахь разкылгара, мамзаргьы егьырҭ асагәратә ҟазшьа змоу аумҭақәа цәыршәарала, амазара аԥхасҭатәразы, абжьыхразы, мамзаргьы амхразы ақәмақаррала, иара убас, ааха змоу ихьыԥшратә (лхьыԥшратә) ҭагылазаара ахархәарала амасагәрахь азкылгара, –
шьауӷас иазыԥҵәоуп ахараԥса шәагаала ҩажәа нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәсанӡа, мамзаргьы ахақәиҭра алхәдатәра ҿҳәарала шықәсык инаркны хәышықәса рҟынӡа.

Ахәҭаҷ 129. Аицмасагәра, мамзаргьы асагәратә ҟазшьа змоу егьырҭ аумҭақәа жәаф шықәса зхымҵыц лыцҟаҵара (ицҟаҵара)

Жәаа шықәса зхыҵхьоу идырны жәаф шықәса зхымҵыц лыцмасагәра (ицмасагәра), ахаҵеи ахаҵеи реицмасагәра, аԥҳәыси аԥҳәыси реицмасагәра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 130. Асагәра агәарԥхагатә ҟаҵамҭақәа

Амч ахархәарада жәаа шықәса зхыҵхьоу ауаҩытәыҩса ила жәаф шықәса зхымҵыц илызкны (изкны) асагәра гәарԥхагатә аумҭақәа рыҟаҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

19-тәи ахы. АУАҨЫ ИКОНСТИТУЦИАТӘ ЗИНҚӘЕИ ИХАҚӘИҬРЕИ ИТӘЫЛАУАҨРЕИ ИРԤЫНГЫЛО АЦӘГЬАУРАҚӘА

Ахәҭаҷ 131. Ауаҩи атәылауаҩи рзинқәеи рхақәиҭреи реиҟарара аԥырхага аҭара

1. Ауаҩы (атәылауаҩы) изиндатәра, ихақәиҭдатәра, д.и., ауаҩы ицәаԥшшәахәы, дхаҵоу дыԥҳәысу, дызмилаҭу, ибызшәоу, дызхылҵшьҭроу, мазаралеи маҵуралеи иҭагылазаара, инхарҭаҭыԥ, адинхаҵара дшазыҟоу, гәрагарас имоу, ауаажәларратә хеидкылас, мамзаргьы социалтә гәыԥс дызҵазкуа инарыдҳәаланы изинқәеи ихақәиҭреи аԥырхага рыҭара, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсыкынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа амаҵурауаҩы имаҵуратә ҭагылазаара ахархәарала аҟаҵара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы маҵураҭыԥқәаки усурҭақәаки рынкылара ақәиҭымра ҿҳәарала хышықәсанӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәсанӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 132. Ахатә ԥсҭазаара аламкьысратә зин аԥырхагахара

1. Ауаҩытәыҩса иҭаацәаратә маӡа злоу ихатә ԥсҭазаара, иазкны закәандарала, иара дақәшаҳаҭымкәа адыррақәа реидкылара, мамзаргьы урҭ адыррақәа иаартны ауаа рҿаԥхьа ақәгылараҟны, ауаарацәа зыԥхьо акьыԥхь аҟны, мамзаргьы амассатә хархәагақәа рыла рыларҵәара, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Урҭ аумҭақәа ауаҩытәыҩса имаҵуратә ҭагылазаара ихы иархәаны рыҟаҵара, –
шьауӷас изыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы маҵураҭыԥқәаки усурҭаҭыԥқәаки рҿы аҭыԥ аанкылара ақәиҭымра ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 133. Ашәҟәеимдара, ҭелла аиҿцәажәара, аԥошьҭатә, ателеграфтә, мамзаргьы даҽа аацҳамҭақәак рымаӡа аԥырхагахара

1. Ашәҟәеимдара, ҭелла аиҿцәажәара, аԥошьҭатә, ателеграфтә, мамзаргьы егьырҭ аацҳамҭақәак рымаӡа аԥырхагахара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Уи аумҭа ауаҩытәыҩса ихатә маҵуратә ҭагылазаара, мамзаргьы адыррақәа маӡалатәи реидкылара иазку иҷыдоу атехникатә мыругақәа рхархәарала аҟаҵара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала ҩышықәса инадыркны хәышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
3. Адыррақәа маӡалатәи реидкылара иазку иҷыдоу атехникатә мыругақәа закәандарала рҭыжьра, рыҭира раахәара, рыҭиразы раахәара, –
шьауӷас ирзыԥҵәоуп ахараԥса шәагаала ҩажәа нызқь инадыркны ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.

Ахәҭаҷ 134. Ахатә нхарҭа аламкьысратә ԥҟара аԥырхагахара

1. Анхарҭа аҩныҵҟа, уа инхо ауаҩытәыҩса имеида ыҟамкәа, закәандарала аҩналара, –
шьауӷас иазыԥҵәоуп ахараԥса шәагаала жәа-нызқь мааҭ инадыркны ҩжәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Уи аумҭа амч ахархәарала, мамзаргьы амч ахархәаразы ақәмақарра ала иҟаҵоу, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ауаҩытәыҩса ихатә маҵуратә ҭагылазаара ахархәарала рыҟаҵара, –
шьауӷас ирзыԥҵәоуп маҵураҭыԥкәаки усурҭақәаки рҿы аҭыԥ анкылара ақәиҭымра ҿҳәарала ҩышықәса инадыркны хәышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
Азгәаҭа. Абри Азакәанеидкылаҿы абри ахәҭаҷи егьырҭ ахәҭаҷқәеи рҿы анхарҭа ҳәа еилкаатәуп инхарҭатәуи ицхыраагӡатәуи ахыбрақәеи ауадақәеи зҵазкуа ихатәу аҩны; хатәратә формас иамазаалакгьы анхарҭатә фонд иаҵанакуа аамҭала, мамзаргьы ҭышәынтәаларала нхарҭас ихәарҭоу ахыбра, иара убас, анхарҭатә фонд иаҵанамкуа, аха аамҭала нхарҭас иалху егьырҭ ахыбрақәа.

Ахәҭаҷ 135. Атәылауаҩ аинформациа иҭара мап ацәкра
Ауаҩытәыҩса изинқәеи закәанлатәи изҿлымҳарақәеи ааха рызҭо изиншәагам ала амаҵурауаҩ ихы мҩаԥго, азакәанԥҟара иақәыршәаны еидкыло, ишиашо изинқәеи ихақәиҭреи ирыдкьысло аусшәҟәқәеи амаӷақәеи ауаҩытәыҩса имырбара, мамзаргьы ихаҭәаам, имцырку аинформациа ирбара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы маҵураҭыԥкәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.

Ахәҭаҷ 136. Ауаҩытәыҩса имоу алхратә зинқәеи, алхратә комиссиа аусуреи рынагӡара аԥырхагахара

1. Ауаҩытәыҩса имоу алхратә зин ԥықәсларада анагӡара аԥырхагахара, ареферендум алахәра аԥырхагахара, абжьыҭара амаӡа араргамара, иара убас, алхратә комиссиа аусура, ареферендум акомиссиеи алхратә комиссиеи рлахәыла иусура, ареферендум акомиссиа ауалԥшьақәа рынагӡара ирыдҳәалоу аусурақәа рԥырхагахара, –
шьауӷас иазыԥҵәоуп ахараԥса шәагаала хә-нызқь инадыркны жәа-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Урҭ аумҭақәа ҟаҵазар:
а) хыхрала, жьарала, азкылгарала, амч ахархәарала, мамзаргьы уи азы қәмақаррала;
б) амаҵурауаҩ имаҵуратә ҭагылазаара ихы иархәаны;
в) заа еибыҳәаны гәыԥҩык ауаа, мамзаргьы еиҿкаау агәыԥ ала, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала хәышықәса рҟынӡа.
3. Алхрақәеи ареферендумқәеи ирызкны закәанԥҟарала ишьақәгылоу анагӡаратә зин анагӡараҿы амаҵурауаҩ имаҵураҭыԥ ихы иархәаны алхратә комиссиеи ареферендумтә комиссиеи ирыдыркыло аҽалархәра, хықәкыла, акандидатцәа рҭаҩра, акандидатцәа рыхьӡынҵа, алхыҩцәа рыхьӡынҵа, алхыҩцәа рыбжьқәа рыԥхьаӡара, иара убас, алхратә комиссиеи ареферендум акомиссиеи рымацара ҷыдала изқәиҭу азҵаарақәа ирызкны адҵа, мамзаргьы адҵақәҵақәа рыҟаҵара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ԥшьышықәса рҟынӡа, уи инацҵаны ахараԥса шәагаала ҩажәи жәаба нызқь мааҭ рҟынӡа.

Ахәҭаҷ 137. Акандидат иалхратә кампаниа, алхратә еидҵара, ареферендум амҩаԥгаразы аԥшьгаратә гәыԥ аусура, иара убас, ареферендум амҩаԥгара егьырҭ алахәылацәа финансла реиқәыршәаразы иаԥу аԥҟара аилагара

1. Акандидат иалхратә кампаниа, алхратә еидҵара, алхратә фонд иазыԥҵәоу ахархәагақәа рнаҩсан шәагаала иҳаракӡоу афинанстә, амаӷатә цхыраарала, алхратә фонд аҟынтәи зыхә шәам, мамзаргьы ҵаҵгәыркрада зыхә ларҟәны ишәоу агитациатә маӷақәа рҭыжьреи рыларҵәареи рыла, урҭ агитациатә маӷақәа рҭыжьреи рыларҵәареи ахә ашәарала, аԥареи акыр иаԥсоу амаҭәарқәеи хәыда, мамзаргьы ҵаҵӷәыркрада хәмаҷла алхратә кампаниа амҩаԥгаразы акандидати алхратә еидҵареи рыҭарала, иара убас, ареферендум амҩаԥгаразы аԥшьгаратә гәыԥи егьырҭ ареферендум иалахәу агәыԥқәеи ареферендум амҩаԥгара иазыԥҵәоу ахархәагақәа рнаҩсан иҳаракӡоу ашәагаала афинанстә (амаӷатә) цхыраарала, алхратә фонд аҟынтәи зыхә шәам, мамзаргьы ҵаҵӷәыркрада зыхә ларҟәны ишәоу агитациатә маӷақәа рҭыжьреи рыларҵәареи рыла, урҭ амаӷақәа рҭыжьреи рыларҵәареи рыхә ашәарала, хәыда, мамзаргьы ҵаҵӷәыркрада хәмаҷла акандидати алхратә еидҵареи алхратә кампаниа амҩаԥгаразы рыҭарала, иара убас, ареферендум амҩаԥгаразы аԥшьгаратә гәыԥ егьырҭ, ареферендум иалахәу агәыԥқәеи ареферендум амҩаԥгара иазыԥҵәоу ахархәарала рнаҩсан иҳаракӡоу ашәагаала афинанстә (амаӷатә) цхыраарала, ареферендум афонд аҟынтәи зыхә шәам, мамзаргьы ҵаҵӷәыркрада зыхә ларҟәны ишәоу агитациатә маӷақәа рҭыжьреи рыларҵәареи рыла, аԥаратә хархәага, мамзаргьы хәы змоу амаҭәарқәа агитациатә маӷақәа рҭыжьреи рыларҵәареи рыхә ашәаразы, хәыда, мамзаргьы ҵаҵӷәыркрада хә-маҷла аԥшьгаратә гәыԥ алахәыла, мамзаргьы ареферендум амҩаԥгаратә гәыԥ ахаҭарнак, ареферендум амҩаԥгара иалахәу даҽа гәыԥк ареферендум амҩаԥгаразы аԥшьгара аҟаҵареи ареферендум аҿы изышьҭоу алҵәшәа аиуреи рзы рыҭарала, иара убас, шәагаала иҳараку ақьиаратә харџь алхратә фонди ареферендум афонди имцырку рхаҭарнак ила алагалара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Акандидати алхратә еидҵареи ралхра иазкны алхратә кампаниа амҩаԥгараан алхратә фонд иазоужьу афинанстә (амаӷатә) хархәагақәа рнаҩсан шәагаала иҳараку афинанстә харџь акандидат, мамзаргьы афинанстә зҵаарала иара ихаҭарнак, алхратә еидҵара, мамзаргьы афинанстә зҵаарала уи ахаҭарнак рыла аҟаҵара, иара убас, ареферендум амҩаԥгаразы ареферендум афонд иазоужьу афинанстә (амаӷатә) хархәагақәа рнаҩсан шәагаала иҳараку афинанстә харџь ареферендум амҩаԥгаразы аԥшьгаратә гәыԥ аԥҵареи ареферендум аҿы изышьҭоу алҵшәа аиуреи афинанстә зҵаарала ареферендум амҩаԥгаразы аԥшьгаратә гәыԥ ахаҭарнак, мамзаргьы ареферендум амҩаԥгара иалахәыз даҽа гәыԥк рыла иҟамзар, иара убас, алхрақәеи ареферендумқәеи ирызку азакәанԥҟарала зныхра ԥку, алхратәии ареферендуми иҷыдоу рхыԥхьаӡаларҭахь ииагоу асадаҟы шәагаа дула аныхра, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы маҵураҭыԥкәаки усурҭақәаки рҿы аҭыԥ анкылара, ақәиҭымра ҿҳәарала ҩышықәса инадыркны хәышықәса рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
Азгәаҭа. Шәагаала идуу ҳәа ари ахәҭаҷ аҟны иԥхьаӡоуп алхратә, мамзаргьы ареферендумтә фондқәа рҟынтәи иныху аԥара зегьы жәа-хәҭак рахьынтәи хәҭак аҵкыс еиҳаны иныху аԥара, мамзаргьы амазаратә феида ахә.
(Аԥсны Аҳәынҭқарра 18.07.2007 шықәсазтәи Азакәан N 1798-с-IX аредакциала).

Ахәҭаҷ 138. Алхратә усшәҟәқәеи ареферендум аусшәҟәқәеи реицакра

1. Алхра аусшәҟәқәеи ареферендум аусшәҟәқәеи реицакра, уи аумҭа ҟаиҵазар алхратә комиссиа алахәыла, ареферендум акомиссиа алахәыла, алхратә еидҵара ахаҭарнак гәрага, гәыԥҩык алхыҩцәа рхаҭарнак, ареферендум амҩаԥгаразы аԥшьгаратә гәыԥ ахаҭарнак, ареферендум алахәылара даҽа гәыԥк ахаҭарнак, иара убас, акандидат, ма уи ихаҭарнак гәрага, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ԥшьышықәса рҟынӡа.
2. Алхыҩцәа, акандидат иқәыргылара ацхрааразы ареферендум алахәцәа, алхратә еидҵара иқәнаргыло акандидатцәа рыла, ареферендум амҩаԥгаразы аԥшьгаҩцәа рыхьӡынҵа, мамзаргьы анапаҵаҩрақәеи ишԥаршеиу дырны гәыԥҩык ауаатәыҩса заа еибыҳәаны, мамзаргьы еиҿкаау агәыԥ ала, мамзаргьы хыхрала, азкылгарала, амч ахархәарала, мамзаргьы амч ахархәаразы қәмақаррала, иара убас, амазара аԥхасҭатәрала, мамзаргьы уи азы қәмақаррала, мамзаргьы ауаатәыҩса, мамзаргьы аиҿкаарақәа рзинтә зҿлымҳарақәа, мамзаргьы закәанла ихьчоу ауаажәларра, мамзаргьы аҳәынҭқарра рзинқәеи рызҿлымҳарақәеи такәы реилагара зхылҿиааз иԥаршеиу анапаҵаҩрақәа, –
шьауӷас иазыԥҵәоуп ахараԥса шәагаала шә-нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
 3. Алхратә биуллетенқәеи ареферендум аҿы абжьыҭаразы абиуллетенқәеи закәандарала рҭыжьра, рыҵәахра, мамзаргьы закәандарала иҭыжьу алхратә биуллетенқәеи ареферендум абиуллетенқәеи рымҩаԥгара, –
шьауӷас иазыԥҵәоуп ахараԥса шәагаала шә-нызқь мааҭ инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.

Ахәҭаҷ 139. Абжьыҭара аихшьаалақәа реицакра

Абжьыҭара аихшьаалақәа реицакра, уа иналаҵаны:
1) абжьыҭараан ахархәара зызуз абиуллетенқәа рхыԥхьаӡара иҭаҩмыз абиуллетенқәа ралаҵара;
2) алхыҩцәеи ареферендум алахәцәеи ирызку адыррақәа еицакны рцәыргара;
3) алхыҩцәеи ареферендум алахәцәеи рыхьӡынҵа алхреи ареферендум алахәреи азин змамыз ауаатәыҩса ранҵарала, мамзаргьы ихыҭҳәаау ауаатәыҩса ранҵарала, идырны, ииашам ахьӡынҵа аиқәыршәара;
4) алхыҩцәеи ареферендум алахәцәеи рыхьӡынҵақәа рҿы алхыҩцәеи ареферендум алахәцәеи рнапаҵаҩымҭақәа реицакра, мамзаргьы ииашахаҭоу алхыҩцәеи ареферендум алахәцәеи рдыргақәа змоу абиуллетенқәа рыԥсахра;
5) алхыҩцәеи ареферендум алахәцәеи ргәы иаҭахыз аилкаара алзмыршо ала абиуллетенқәа рыԥхасҭатәра;
6) закәандарала абиуллетенқәа рықәгара;
7) алхыҩцәеи ареферендум алахәцәеи рыбжьқәа идырны ииашамкәа рыԥхьаӡара;
8) абжьыҭарақәа реихшьаала зну аԥкаанҵа абыжьқәа ԥхьаӡамкәа, мамзаргьы абжьыҭара алҵшәа шьақәыргылаӡамкәа алхратә комиссиеи ареферендум акомиссиеи ралахәцәа рнапы аҵаҩра;
9) идырны ииашам (абжьыҭара аихшьаала иашаҵәҟьа иақәымшәо) абжьыҭарақәа реихшьаала иазку аԥкаанҵа аиқәыршәара;
10) абжьыҭарақәа реихшьаала иазку аԥкаанҵа ахарҭәаара ашьҭахь закәандарала аԥсахрақәа ралагалара;
11) алхрақәеи ареферендуми рылҵшәа аазырԥшуа абжьыҭарақәа реихшьаала идырны ииашамкәаны рышьақәыргылара, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ԥшьышықәса рҟынӡа.

Ахәҭаҷ 140. Аџьа ахьчаратә ԥҟарақәа реилагара

1. Аџьа ашәарҭадара аԥҟарақәа, мамзаргьы аџьа зыхьчо егьырҭ аԥҟарақәа реилагара, уи аумҭа ҟаиҵазар аџьа ашәарҭадаразы аԥҟарақәа рхылаԥшра знапы иану ауаҩытәыҩса, урҭ аилагарақәа ирыхҟьаны ихьанҭоу, мамзаргьы бжьаратәла ихьанҭоу ааха машәырла ауаҩы игәабзиара иаиуазар, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, уи инацҵаны ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Урҭ аумҭақәа ауаҩы машәырла иԥсра (иҭахара) рыхҟьазар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 141. Ажурналист закәанлатәи ипрофессионалтә маҵзура аԥынгылара

1. Ажурналистцәа закәанлатәи рпрофессионалтә маҵзура аԥынгылара, д.и., адырраҭара ауаажәлар рыларҵәара мчыла адцалара, мамзаргьы адырраҭара ауаажәлар рыларҵәара мчыла мап ацәыркра, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Абри ахәҭаҷ актәи ахәҭаҿы иазԥхьагәаҭоу аумҭа ҟаиҵазар амаҵурауаҩ имаҵуратә ҭагылазаара ихы архәарала, –
 шьауӷас иазыԥҵәоуп ахараԥса шәагаала ҩажәи жәаба нызқь мааҭ инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.

Ахәҭаҷ 142. Аусурахь адкылара ҵаҵӷәыда мап ацәкра, мамзаргьы ҵаҵӷәыда зцәазтәым аԥҳәыс, мамзаргьы хышықәса зхымҵыц ахәыҷқәа змоу аԥҳәыс аусура ламхра.
Ҵаҵӷәыда аԥҳәыс лцәалтәымра шьаҭас иаҭаны аусурахь лыдкылара мап ацәкра, мамзаргьы уи амзыз шьаҭас иаҭаны аусура ламхра, иара убас, ҵаҵӷәыда аԥҳәыс хышықәса зхымҵыц ахәыҷқәа ахьлымоу шьаҭас иаҭаны аусура лаҭара мап ацәкра, мамзаргьы уи амзыз шьаҭас иаҭаны аусура ламхра, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.

Ахәҭаҷ 143. Аулафахәы, атәанчахәы, астипендиа, ацхыраагӡа, иара убас, егьырҭ ашәатәқәа рымшәара

1. Ҩымз инареиҳаны аулафахәы, атәанчахәы, астипендиа, ацхыраагӡа, иара убас, егьырҭ ашәатәқәа ахатәра формас иамазаалакгьы анаплакқәа, аусҳәарҭақәа аиҿкаарақәа реиҳабыра аԥсыцәгьара, мамзаргьы ахатә мал азхәыцра иахҟьаны амшәара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хәышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Хыхь иарбоу аумҭа ихьанҭоу аҵыхәтәақәа зхылҿиааз, –
 шьауӷас иазыԥҵәоуп ахараԥса шәагаала ҩажәи жәаба инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.

Ахәҭаҷ 144. Автортә зини азеиԥш зини реилагара

1. Авторра ахахьагара (аплагиатра), уи аумҭа аԥхасҭа ӷәӷәа автор, мамзаргьы азин змоу даҽаӡәы ирнаҭазар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Автортә зин, мамзаргьы азеиԥштә зин зыдҳәалоу аобиектқәа закәандарала ахархәара, иара убас, аахәара (амхра, аԥшаара), аҵәахра, арҿиара аконтрафакттә екземплиар, мамзаргьы афонограмма аҭиразы хыԥхьаӡара рацәала рымҩаԥгара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
3. Абри ахәҭаҷ аҩбатәи ахәҭа аҟны иарбоу аумҭақәа ҟаҵазар:
а) гәыԥҩык ауаатәыҩса заа еибыҳәаны, мамзаргьы еиҿкаау агәыԥ ала;
б) ҷыдала идуу шәагаала;
в) змаҵураҭыԥ аҭагылазаара зхы иазырхәаз ила, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инаркны фышықәсанӡа, ахараԥсагьы шәи ҩынҩажәи жәаба нызқь мааҭ рыҟнӡа.
(Аԥсны Аҳәынҭқарра 18.07.2007 шықәсазтәи Азакәан N 1798-с-IX аредакциала).
Азгәаҭа. Абри ахәҭаҷ аҿы иазԥхьагәаҭоу аумҭа шәагаа дула иҟаҵоуп ҳәа иԥхьаӡоуп арҿиаратә усумҭа аекземплиарқәа, мамзаргьы офонограмма рыхәқәа, мамзаргьы автортә зини азеиԥштә зинқәеи робиектқәа рхархәара ҩажәи хәба нызқь мааҭ раҵкыс иреиҳазар, ҷыдала идуу ашәагаа ҳәа иԥхьаӡоуп уи ахәԥса шә-нызқь иреиҳазар.

Ахәҭаҷ 145. Аҿыцԥҵаратә зинқәеи апатенттә зинқәеи аԥырхага рыҭара

1. Аҿыцԥҵара, хәарҭара злоу амодель, мамзаргьы ааглыхратә хкы закәандарала ахархәара рзура; аҿыцԥҵара, хәарҭара злоу амодель, мамзаргьы ааглыхратә хкы автор, мамзаргьы ацәыргаҩ рымеида ыҟамкәа, урҭ рыхьӡ официалла акьыԥхь иаҳәаанӡа авторра ахатәтәра, мамзаргьы аицавторра мчыла арура, уи аумҭа ахарџь ӷәӷәа ахылҿиаазар, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа заа еибыҳәаны гәыԥҩык ауаатәыҩса еицыҟарҵар, мамзаргьы еиҿкаау агәыԥ иҟанаҵар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 146. Ахақәиҭра, аламысра, адинхаҵара рзы ауаҩытәыҩса изинқәа рԥынгылара

Адинхаҵаратә еиҿкаарақәа русура, мамзаргьы адинхаҵаратә қьабзқәа рынагӡара закәандарала аԥынгылара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.

Ахәҭаҷ 147. Аизарақәа, амитингқәа, адемонстрациақәа, аныҟәарақәа, апикетҟаҵарақәа рымҩаԥгара, мамзаргьы урҭ рылахәра аԥынгылара

Аизарақәа, амитингқәа, адемонстрациақәа, аныҟәарақәа, апикетҟаҵарақәа рымҩаԥгара, мамзаргьы урҭ рылахәра аԥынгылара, мамзаргьы урҭ рылахәра аҟынӡа мчыла анагара, уи аумҭа ҟаиҵазар имаҵуратә ҭагылазаара ихы иархәаны амаҵарауаҩ, мамзаргьы амч ахархәарала, мамзаргьы амч ахархәаразы қәмақаррала, –
шьауӷас иазыԥҵәоуп ахараԥса шәагаала ҩажәи жәаба нызқь инардыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.


20-тәи ахы. АҬААЦӘАРЕИ ЗЫҚӘРАНАМӠАЦИ ИРԤЫНГЫЛО АЦӘГЬАУРАҚӘА

Ахәҭаҷ 148. Зықәранамӡац ацәгьаура ралагалара

1. Зықәра намӡац джьаны, акы дақәыргәыӷны, мамзаргьы қәмақаррала, мамзаргьы даҽакала ацәгьаура иалагалара уи аумҭа ҟазҵаз жәаа шықәса ихыҵхьазар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Урҭ аумҭақәа ҟарҵазар ани аби, арҵаҩы, мамзаргьы зықәра намӡац иааӡаразы ауалԥшьа закәанла изду ауаатәыҩса, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭа ҟаҵазар амч ахархәарала, мамзаргьы уи азы қәмақаррала, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны быжьшықәса рҟынӡа.
4. Абри ахәҭаҷ актәи, аҩбатәи, мамзаргьы ахԥатәи ахәҭақәа рыла иазԥхьагәаҭоу аумҭақәа зықәра намӡац ацәгьаура иалагалара ацәгьауратә гәыԥ иадҳәалазар, мамзаргьы ихьанҭоу, мамзаргьы ҷыдала ихьанҭоу ацәгьаура иадҳәалазар, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны аашықәса рҟынӡа. 

Ахәҭаҷ 149. Зықәра намӡац ауаҩытәыҩса ауаажәларра иаҿагыло аусқәа рыҟаҵара иалагалара

1. Зықәра намӡац ауаҩытәыҩса иааԥымҵәаӡакәа арыжәтә ажәра, ахшыҩеилаԥсагатә маҭәашьарқәа рыдкылара, ақьазоура, аҳәаркьира жәаа шықәса зхыҵхьоу ила иалагалара, –
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Урҭ аумҭақәа ҟарҵазар ани аби, арҵаҩы, мамзаргьы зықәра намӡац иааӡаразы ауалԥшьа закәанла изду ауаатәыҩса, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар амч ахархәарала, мамзаргьы уи азы қәмақаррала, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа.
Азгәаҭа. Абри ахәҭаҷ амчха иаҵанакӡом ани аби рхәыҷы ақьазоура даларгалазар рҭагылазаашьа бааԥс иахҟьаны – ахныҟәгага аагарҭа, мамзаргьы анхарҭаҭыԥ амамзаара иахҟьаны.

Ахәҭаҷ 150. Аӡҟы иҵаԥсахра 

Аԥсы қымқымра ҵаҵӷәыс измоу, мамзаргьы аҵмыҳәҳәарах хәыцра иахҟьаз аӡҟы иҵаԥсахра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 151. Ахәыҷы закәандарала ааӡара игара 

Закәандарала, акырынтә, мамзаргьы акры аҭныхразы ахәыҷқәа ааӡара рыҭира, абикәынра (ахахәылхра) рыҭара, –
шьауӷас иазыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.

Ахәҭаҷ 152. Ахәыҷы ааӡара игара амаӡа араргамара 

Амаҵуратәи, мамзаргьы апрофессионалтәи рымаӡақәа реиԥш ахәыҷы ааӡара игара амаӡа ҵәахтәыс изуалԥшьоу ауаҩытәыҩса ааӡара дызгаз имеида имамкәаны ираргамар, мамзаргьы акры аҭныхра, мамзаргьы ҵмыҳәҳәарах зхәыцрала уи амаӡа даҽаӡәы ираргамар,–
 шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.

Ахәҭаҷ 153. Зықәра намӡац иааӡаразы ауалԥшьақәа рынамыгӡара

Ан ма аб, мамзаргьы зықәра намӡац иааӡара знапы иану даҽаӡәы, иара убас, арҵаҩы, мамзаргьы аҵараиурҭатә, ааӡарҭатә, ахәшәтәырҭатә усуцәа, мамзаргьы зықәра намӡац ихылаԥшра зыхәҭоу даҽаӡәы зықәра намӡац иааӡаразы ирыду руалԥшьақәа рынамыгӡара, мамзаргьы ишахәҭоу рынамыгӡара уи аумҭа гәымбылла иџьбараны зықәра намӡац изныҟәара иадҳәалазар, –
шьауӷас иазыԥҵәоуп ахараԥса шәагаала жәа-нызқь инадыркны жәохә нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы ириашаны ашьақәыргыларатә усурақәа, ҿҳәарала шықәсык аҟныӡа.

Ахәҭаҷ 154. Ахәыҷқәа рааӡаԥсеи зхы изамыхәо ани аби рбареи ирзыԥҵәоу ааӡаԥса ашәара цәгьахәыцрала аҽацәыԥхьакра

1. Ан ма аб аӡбара азыӡба ала зшәара рықәу зықәра намӡац рхәыҷқәа рааӡаԥса, иара убас, жәаа шықәса зхыҵхьоу, аха зхы изамыхәо рхәыҷқәа рныҟәгаԥса ашәара цәгьахәыцрала аҽацәыԥхьакра, –
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык аҟынӡа.
2. Аусура зылшо жәаа шықәса зхыҵхьоу ахшара ила аусура злымшо ани аби рзы аӡбара ишьақәнаргылаз азыӡба ала иду аныҟәгаԥса ашәара цәгьахәыцрала аҽацәыԥхьакра, –
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык аҟынӡа.


VIII аҟәша. АЕКОНОМИКА АСФЕРАҾЫ АЦӘГЬАУРАҚӘА
21-тәи ахы. АХАТӘРА ИАԤЫНГЫЛО АЦӘГЬАУРАҚӘА

Ахәҭаҷ 155. Аӷьычра

1. Аӷьычра, д.и., атәым мазара маӡала агара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа фымз инадыркны шықәсык аҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Аӷьычра, иҟаҵоу:
а) заа еибыҳәаны гәыԥҩык рыла;
б) инхарҭам аԥхьакырҭа, мамзаргьы даҽа ҵәахырҭак аҩныҵҟантәи закәанда агарала;
в) ааха змоу атәылауаҩ акыр харџь иҭарала;
г) ааха змоу иааигәа иҟаз имаҭәа аџьыба аҟынтәи, имышәкәан аҟынтәи, мамзаргьы даҽакала инапы аҿы иҟаз имазара имырбакәа агарала, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Закәанда анхарҭа (аҩны) аҩналарала, мамзаргьы шәагаала акыр иҟоу аӷьычра, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра, ҿҳәарала хәышықәса инадыркны жәашықәса рҟынӡа, уи инацҵаны ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы уи ада. 
4. Аӷьычра, иҟаҵоу:
а) еиҿкаау агәыԥ ала;
б) ҷыдала идуу шәагаала, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа амазара амхра нацҵаны.
Азгәаҭақәа. 1. Абри Азакәанеидкыла ахәҭаҷқәа рҿы аӡара (ацәӡара) иаанагоит атәым мазара зинда, ргьежьрада ахара зду ихатәрахьы, мамзаргьы даҽаӡәы ихатәрахьы, уи зтәыз, мамзаргьы измаз аԥхасҭа злаиоуз, аиагара.
2. Агәраргаралатәи ацәгьаура, атәым ахатәтәра, аимҵәара, ауаатәыҩса иртәу аламкәа, ацәӡаразы ашьаустә ҭакԥхықәра цәырҵуеит иӡоу амазара ахә хышә мааҭ ианреиҳаха нахыс.
3. Ауаҩытәыҩса иоуз аԥхасҭа акыр шыҟоу шьақәыргылазароуп имазаратә ҭагылазаара зеиԥшроу ала, аха аԥхасҭа ахә аашә мааҭ еиҵамзароуп.
4. Аԥхьакырҭа ҳәа абри ахы иаҵанакуа ахәҭаҷқәа рҿы иԥхьаӡоуп аргыларақәа, аҟаҵарақәа урҭ зхатәызаалакгьы, аамҭала ауаа, мамзаргьы хәы змоу ааглыхратә маҭәахәқәеи егьырҭ амаҵуратә маҭәахәқәеи рыҟазаара ахьалшо ахыбрақәа. 
Аҵәахырҭа ҳәа абри ахы иаҵанакуа ахәҭаҷқәа рҿы иԥхьаӡоуп анхара-нҵыратә ргыларақәа, анхарҭатә ҩынқәа инарҟәыҭханы хазы иҟоу аҵакырадгьылқәа, амагистралтә трубамҩангагақәа, убас егьырҭгьы ахатәра зҵазкуазаалакгьы иҭахкаау, мамзаргьы даҽакала ихьчоу, аамҭакьаҿла, мамзаргьы ҭышәынтәаларала хәы змоу амаҭәахәқәа ҵәахырҭас иахьалху.
5. Хыԥхьаӡарала ирацәоу, мамзаргьы шәагаала идуу ҳәа абри ахы иаҵанакуа ахәҭаҷқәа рҿы иԥхьаӡоуп амазара ахә ҩынҩажәи жәаба нызқь мааҭ ианреиҳаха инаркны, ҷыдала ирацәаӡоу ҳәа иԥхьаӡоуп амазара ахә шәи ҩынҩажәи жәаба нызқь мааҭ ианреиҳаха нахыс.

Ахәҭаҷ 156. Агьангьашра

1. Мыцҳәарала, мамзаргьы агәрагара ахархәарала атәым мазара ацәӡара, мамзаргьы ақәиҭхара, д.и., агьангьашра, –
шьауӷас иазыԥҵәоуп ахараԥса шәагаала жәа-нызқь мааҭ инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала фымз инадыркны шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса аҟынӡа.
2. Заа еибыҳәаны гәыԥҩык ауаатәыҩса рыла, мамзаргьы атәылауаҩ акыр ԥхасҭа изҭаз агьангьашра, –
шьауӷас иазыԥҵәоуп ахараԥса шәагаала ҩажәи жәаба нызқь мааҭ инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Атәылауаҩ имоу амаҵуратә ҭагылазаара ихы иархәаны, мамзаргьы ааха змоу аԥхасҭа рацәа изҭаз агьангьашра, –
шьауӷас иазыԥҵәоуп ахараԥса шәагаала ҩынҩажәи жәаба нызқь мааҭ инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
4. Еиҿкаау агәыԥ ала иҟаҵоу, мамзаргьы ҷыдала зшәагаа дуу аԥхасҭа зхылҿиааз агьангьашра, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа, уи инацҵаны амазара амхра.

Ахәҭаҷ 157. Ахатәтәра, мамзаргьы аимҵәара

1. Ахара зду имадаз амазара ахатәтәра, мамзаргьы аимҵәара, –
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала фымз рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Урҭ аумҭақәа заа еибыҳәаны гәыԥҩык рыла, мамзаргьы ааха змоу акыр ԥхасҭа злаиоуз ала аҟаҵара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Урҭ аумҭақәа амаҵуратә ҭагылазаара ахархәарала аҟаҵара, мамзаргьы шәагаа дула аҟаҵара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инардыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, мамзаргьы уи ада.
4. Абри ахәҭаҷ актәи, аҩбатәи, ахԥатәи ахәҭақәа рҿы иазԥхьагәаҭоу аумҭақәа еиҿкаау агәыԥ ала иҟаҵазар, мамзаргьы ааха змоу иҷыдоу аԥхасҭа ду уи ала иоузар, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа, амазара амхра нацҵаны.

Ахәҭаҷ 158. Арҳәра

1. Арҳәра, д.и., атәым мазара аргама ацәӡара,–
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҩышықәса инадыркны ԥшьышықәса рҟынӡа.
2. Уи арҳәра ҟаҵазар:
а) заа еибыҳәаны гәыԥҩык рыла;
б) закәандарала анхарҭа ҩны, аԥхьакырҭа, мамзаргьы аҵәахырҭа аҟынтәи иҩналаны агара;
в) аԥсҭазааразы, мамзаргьы агәабзиаразы ишәарҭам амч ахархәарала, мамзаргьы уи аҩыза амч ахархәаразы қәмақаррала;
г) шәагаа дула амазара агара, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа, уи инацҵаны ахараԥса шәагаала ҩажәа нызқь мааҭ рҟынӡа.
3. Уи арҳәра ҟаҵазар:
а) еиҿкаау агәыԥ ала;
б) иҷыдоу шәагаа дула агара, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа, уи инацҵаны амазара амхра.

Ахәҭаҷ 159. Ақәылара

1. Ақәылара, даҽакала иаҳҳәозар, атәым мазара амхра хықәкыс измоу аԥсҭазаареи агәабзиареи рзын ишәарҭоу амч ахархәарала, мамзаргьы уи аҩыза амч ахархәаразы қәмақаррала, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны аашықәса рҟынӡа, уи инацҵаны ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы уи ада.
2. Ақәылара заа еибыҳәаны гәыԥҩык рыла, иара убас, абџьар ахархәарала, мамзаргьы бџьарк аҳасабала маҭәарк ахархәара азуны иҟаҵоу, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәашықәса рҟынӡа, уи инацҵаны ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы уи ада.
3. Анхарҭа ҩны, аԥхьакырҭа, мамзаргьы аҵәахырҭа иҩналаны иҟаҵоу ақәылара, мамзаргьы шәагаа дула амазара ангоу, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәаҩа шықәса рҟынӡа, уи инацҵаны амазара амхра.
4. Ақәылара, иҟаҵоу:
а) еиҿкаау агәыԥ ала;
б) иҷыдоу шәагаа дула амазара ацәгара хықәкыс иаҭаны;
в) ааха змоу игәабзиара ӷәӷәала еиҵаҟьарала, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, уи инацҵаны амазара амхра.

Ахәҭаҷ 160. Дцаларала ацәгара

1. Дцаларала ацәгара, д.и., атәым мазара, мамзаргьы уи амазара ақәиҭратә зин, мамзаргьы амазаратә ҟазшьа змоу егьырҭ аҟаҵамҭақәа изтәу дақәшаҳаҭымкәа риуразы амч ахархәара, мамзаргьы амазара аԥхасҭатәразы, ма абжьыхразы қәмақаррала, иара убас, ааха змоу, мамзаргьы уи иҭынхацәа ахьымӡӷ рзыргаша адыррақәа ауаа рыларҵәарала, мамзаргьы урҭ иҭынхацәа рзинқәеи закәанлатәи рызҿлымҳарақәеи акыр ԥхасҭа рыҭара зылшо қәмақаррала амазара иара иахь ииасырц адҵаԥҟаҟаҵара, – 
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ахақәиҭра алхәдатәра ԥшьышықәса рҟынӡа.
2. Дцаларала ацәгара:
а) заа еибыҳәаны гәыԥҩык рыла;
б) амч ахархәарала;
в) шәагаа дула, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа, уи инацҵаны ахараԥса шәагаала жәа-нызқь инадыркны ҩынҩажәи жәаба нызқь мааҭ рҟынӡа.
3. Дцаларала ацәгара:
а) еиҿкаау агәыԥ ала;
б) иҷыдоу шәагаа дула амазара аиура хықәкыс иҟаҵаны;
в) ааха змоу игәабзиара ӷәӷәала аиҵаҟьарала, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа, уи инацҵаны амазара амхра.

Ахәҭаҷ 161. Иҷыдоу ахә ҳарак змоу амаҭәарқәа рӡара

1. Амаҭәарқәа, мамзаргьы аусшәҟәқәа иҷыдоу аҭоурыхтә, аҵарадырратә, асахьаркыратә, акультуратә ахә ҳаракқәа змоу рӡара, уи формас иамазаалакгьы, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәашықәса рҟынӡа, уи инацҵаны ахараԥса шәагаала шәи ҩынҩажәи жәаба нызқь мааҭ рҟынӡа.
2. Уи аумҭа ҟаҵазар:
а) заа еибыҳәаны гәыԥҩык рыла, мамзаргьы еиҿкаау агәыԥ ала;
б) абри ахәҭаҷ актәи ахәҭаҿы иарбоу амаҭәарқәа, мамзаргьы аусшәҟәқәа рҭархара, рыԥхасҭатәра, мамзаргьы ррыбгара ахылҿиаазар,–
шьауӷас иазыԥҵәоуп ахақәиҭра алхәдатәра аашықәса инадыркны жәохә шықәса рҟынӡа, уи инацҵаны амазара амхра.

Ахәҭаҷ 162. Агәрагара цәгьахәыцрала ахархәареи амцҳәареи рыла амазаратә ԥхасҭа аҟаҵара.

1. Амзара, ацәӡара адыргақәа амамкәаны, изтәу ижьара ала, мамзаргьы цәгьахәыцрала уи иҟаиҵаз агәрагара ахархәарала, амазаратә ԥхасҭа иҭара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Уи аумҭа, заа еибыҳәаны гәыԥҩык рыла мамзаргьы шәагаа дула иҟаҵазар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа, уи инацҵаны ахараԥса шәагаала ҩажәи жәаба нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа:
а) еиҿкаау агәыԥ ала иҟаҵазар;
б) ҷыдала зшәагаа дуу аԥхасҭа ахылҿиаазар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны ахараԥса шәагаала ҩынҩажәи жәаба нызқь мааҭ рҟынӡа.

Ахәҭаҷ 163. Хықәкыс ацәӡара амамкәа автомҩанысга, мамзаргьы даҽа (мҩангагак) мҩанысга маҭәахәык зиншәагада ацәгара

1. Ацәӡара хықәкыс иамамкәа автомҩанысга, мамзаргьы даҽа мҩанысга маҭәахәык зиншәагада ацәгара, –
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Уи аумҭа ҟаҵазар:
а) заа еибыҳәаны гәыԥҩык рыла;
б) аԥсҭазаареи агәабзиареи рзы ишәарҭам амч ахархәарала, мамзаргьы уи аҩыза амч ахархәаразы қәмақаррала, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны ахараԥса шәагаала ԥшьынҩажәа нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа еиҿкаау агәыԥ ала иҟаҵазар, мамзаргьы ҷыдала идуу аԥхасҭа ахылҿиаазар, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа, уи инацҵаны ахараԥса шәагаала ҩажәи жәаба нызқь инадыркны шә-нызқь мааҭ рҟынӡа.
4. Абри ахәҭаҷ актәи, аҩбатәи, мамзаргьы ахԥатәи ахәҭаҷқәа рыла иазԥхьагәаҭоу аумҭақәа аԥсҭазааразы, мамзаргьы агәабзиаразы ишәарҭоу амч ахархәарала, мамзаргьы уи аҩыза амч ахархәаразы қәмақаррала иҟаҵазар, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа, уи инацҵаны амазара амхра, мамзаргьы уи ада.

Ахәҭаҷ 164. Амазара гәҭакыла аԥхасҭатәра, мамзаргьы абжьыхра

1. Атәым мазара гәҭакыла аԥхасҭатәра, мамзаргьы абжьыхра, уи аумҭа амазара зтәу акыр ԥхасҭа иҭара ахылҿиаазар, –
шьауӷас иазыԥҵәоуп ахараԥса шәагаала хә-нызқь инадыркны ҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Урҭ аумҭақәа ҟаҵазар машәырла ауаҩы иҭахара, мамзаргьы ихьанҭоу даҽа ҵыхәтәак зхылҿиааз гәымхарыла азхәыцрала, мцала абылрала, мамзаргьы ртҟәацгала, мамзаргьы машәырла ауаҩы иԥсра зхылҿиааз азеиԥшшәарҭара зҵоу ҟаҵашьак ала, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.

Ахәҭаҷ 165. Амазара машәырла абжьыхра, мамзаргьы аԥхасҭатәра

Амца, мамзаргьы зшәарҭара иацҵоу даҽа хыҵхырҭак гәҽанымзаарала азныҟәара иахҟьаны, машәырла шәагаа дула атәым мазара абжьыхра, мамзаргьы аԥхасҭара, –
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала шықәсык аҟынӡа.


22-тәи ахы. АЕКОНОМИКАТӘ УСУРАҚӘА РСФЕРА ИАԤЫНГЫЛО АЦӘГЬАУРАҚӘА

Ахәҭаҷ 166. Изакәану инаплакратәуи инаплакыратәыми аусурақәа рԥынгылара

1. Лымкаалатәи акрырҳаҩы, мамзаргьы аиурист хаҿы змоу акрырҳаратә еиҿкаара аҳәынҭқарратә ҭаҩра изиншәагам ала мап ацәкра, мамзаргьы урҭ рҭаҩра аҽахгара, иҳәаарку усурақәак рынагӡара азы испециалтәу азин рыҭара изиншәагам ала мап ацәкра мамзаргьы аҽахгара, лымкаалатәи акрырҳаҩы, мамзаргьы аиурист хаҿра змоу акрырҳаратә еиҿкаара русура азинеиҿкааратә формала изеиуоу иадҳәаланы рзинқәеи рызҿлымҳарақәеи рырмаҷра, иара убас, урҭ рхалазаҵәрала рхыхәара аԥкра, мамзаргьы изакәаным даҽакала урҭ русура аҽалархәрала аԥырхагахара, арҭ аумҭақәа амаҵурауаҩ имаҵуратә ҭагылазаара ихы иархәаны иҟаҵазар, –
шьауӷас ирзыԥҵәоуп ахараԥса шәагаала ҩажәа нызқь инаркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, уи инацҵаны ахараԥсагьы шәагаала ҩажәи хәба нызқь мааҭ рҟынӡа.
2. Арҭ аумҭақәа азакәанмч зоухьоу аӡбара азыӡба еилагарала иҟаҵазар, мамзаргьы уи акыр ԥхасҭа рнаҭазар, –
шьауӷас ирзыԥҵәоуп маҵураҭыԥқәаки усурҭақәаки рҿы аҭыԥ анкылареи ақәиҭымра ҿҳәарала хәышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
Азгәаҭа: абри ахы, ахәҭаҷқәа 172, 173, 177, 183, 188, 192, 193, 194 аламҵақәа егьырҭ зегьы рыҟны ашәагаа ду ҳәа, зышәагаа дуу ахарџь ҳәа, зышәагаа дуу алагала ҳәа, мамзаргьы зышәагаа дуу ауал ҳәа иԥхьаӡоуп ахәԥса, ахарџь, алагала, мамзаргьы ауал зегь неицҵаны ԥшьынҩажәа нызқь мааҭ иреиҳау; ҷыдала ирацәоу, мамзаргьы ҷыдала зышәагаа дуу ҳәа иԥхьаӡоуп ҩышә нызқь мааҭ иреиҳау.

Ахәҭаҷ 167. Адгьылқәа аҳәынҭқарра ахатәразы иамоу азин аилагара 

1. Хаҳәатәала адгьыл ампыҵахалара, мамзаргьы хаҳәатәала аиҭынԥсахлара, адгьыл аҭира-аахәара, ҳамҭас аҭара, шасыс аҿаҵара, иара убас, адгьылқәа рхатәразы аҳәынҭқарра иамоу азин еилазго даҽа ҟаҵамҭақәак, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Адгьыл иазкны ишзакәанрам дырны аилаӡарақәа рҭаҩра, Аҳәынҭқарра адгьылтә кадастр аҿы адгьылԥхьаӡара арбамҭақәа реицакра, мамзаргьы гәҭакыла адгьыл азы ашәахтәқәа реиҵатәра, арҭ аумҭақәа акыр рыҭныхразы (афидазы), мамзаргьы даҽа хатә зҿлымҳарак иазкны амаҵурауаҩ имаҵуратә ҭагылазаара ахархәарала иҟаиҵазар, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭықәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.

Ахәҭаҷ 168. Изакәандароу анаплакра 

1. Ҭаҩрада, мамзаргьы анаплакра аҭаҩразы иаԥу аԥҟарақәа реилагарала иҭаҩны анаплакратә усурақәа рынагӡара нап аркра, иара убас, аиуристтә хаҿрақәеи лымкаалатәи анаплакқәеи ҭазыҩуа аусбарҭахь ииашам арбамҭақәа зну аусшәҟәы идырны ашьҭра, мамзаргьы анаплакратә усурақәа испециалтәу азин (алицензиа), хымԥада ианаҭаху иҟаӡамкәа рынагӡара, мамзаргьы уи азин (алицензиа) адҵаԥҟақәа реилагарала аусура, урҭ ирыхҟьаны ауаатәыҩса, мамзаргьы аиҿкаара, мамзаргьы аҳәынҭқарра ахарџь ӷәӷәа роуазар, мамзаргьы урҭ аумҭақәа ирыбзоураны ахара зду ахашәалахәы рацәа алыргазар, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Уи аумҭа:
а) еиҿкаау агәыԥ ала иҟаҵоу;
б) ҷыдала ирацәоу ахашәалахәы ахара зду иалыргазар, –
 шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 168.1. Ашыкьра хәмаррақәа реиҿкаараеи рымҩаԥгареи

(иалагалоуп Аԥсны Аҳәынҭқарра 10.03.2011 шықәсазтәи Азакәан N 2863-с-IV ала)

1. Аказино, ахәмарратә клубқәа, атотолизаторқәа реиҿкаара, ахәмарратә автоматқәа рхархәарала ашыкьра хәмаррақәа реиҿкаара, иара убас, акомпиутортә программа ҷыда ацхыраарала аинтернет глобалтә каҭақәа рҿы ахәмаррақәа, –
шьауӷас иазыԥҵәоуп ахараԥса шәагаала хәышә нызқь мааҭ, мамзаргьы ахақәиҭра алхәдатәра ҿҳәарала шықәсык инаркны ҩышықәса рҟынӡа, иара убас, аиҿкаареи амҩаԥгареи рзы хархәагас иҟаз амыругақәеи амаҭәахәқәеи рымхрала.
2. Урҭ аумҭақәа ҟаҵазар:
а) еиҿкаау агәыԥ ала;
б) ҷыдала ирацәоу ахашәала алгарала, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа, уи инацҵаны ахараԥса шәагаала быжьшә нызқь инадыркны миллион мааҭ рҟынӡа, иара убас еидшыкьланы ахәмаррақәа реиҿкаареи рымҩаԥгареи рзы хархәагас иҟаз амыругақәеи амаҭәахәқәеи рымхра.

Ахәҭаҷ 169. Амаркерра зызум аалыхҭитәқәеи афатқәеи раарыхра, рыхәҳара, рыҵәахра, рымҩангара, мамзаргьы амаркерра зызум аҭитәқәа рыҭира

1. Аԥаршеи аҟаҵара иацәызыхьчо акцизтә маркақәа испециалтәу акциз еидкылагатә маркақәа рыла, хымԥада, амаркерра зыхәҭоу амаркақәа, мамзаргьы аиқәшәаратә дыргақәа рыла амаркерра зызум ааглыхҭитәқәеи аалыҵқәеи рыҭира хықәкыс иҟаҵаны, ирацәаны раарыхра, рыхәҳара, рыҵәахра, рымҩангара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны ахараԥса шәагаала ҩажәа нызқь мааҭ рҟынӡа.
2. Урҭ аумҭақәа ҟаҵазар:
а) еиҿкаау гәыԥҩык рыла,
б) ҷыдала идуу шәагаала, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа, уи инацҵаны ахараԥса шәагаала шәи ҩынҩажәи жәаба нызқь мааҭ рҟынӡа.

Ахәҭаҷ 170. Изакәандароу абанктә усура

1. Ҽҭаҩрада, мамзаргьы испециалтәу азин (алицензиа), уи хымԥада ианаҭаху, иамамкәа абанктә усура (абанктә аоперациақәа), мамзаргьы алициензиатә дҵаԥҟақәа еилаганы аусура, урҭ ирыхҟьаны ауаатәыҩса, мамзаргьы аиҿкаара, мамзаргьы аҳәынҭқарра ахарџь ӷәӷәа роузар, мамзаргьы урҭ аумҭақәа ирыбзоураны ахара зду ахашәалахәы рацәа алыргазар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа, уи инацҵаны ахараԥса шәагаала ҩажәа нызқь мааҭ рҟынӡа, мамзаргьы уи ада.
2. Уи аумҭа:
а) еиҿкаау агәыԥ ала иҟаҵазар:
б) ҷыдала ирацәоу ахашәалахәы ахара зду иалигазар, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа, уи инацҵаны амазара амхра, мамзаргьы уи ада.

Ахәҭаҷ 171. Амц наплакратә еиҿкаара

Амц наплакратә еиҿкаара, д.и., анаплакратә еиҿкаара, мамзаргьы абанктә усура аартра гәҭакыс иҟаӡамкәа акредитԥара аиура, ашәахтәқәа рҟынтә ахақәиҭра, даҽа мазарафеидак алгара, мамзаргьы ззин ыҟам еиҿкаарак алаҵәахра хықәкыс иҟаҵаны ауаатәыҩса, мамзаргьы аиҿкаара, мамзаргьы аҳәынҭқарра ахарџь ӷәӷәа рызҭоз икоммерциатәу аиҿкаара аартра, –
шьауӷас иазыԥҵәоуп ахараԥса шәагаала ҩажәи хәба нызқь инадыркны ԥшьынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 172. Ацәгьаура ала џьоукы идырҳаз аԥаратә хархәагақәа, мамзаргьы даҽа мазарак азакәан ԥшра рыҭара

1. Аԥаратә хархәагақәа, мамзаргьы даҽа мазарак ацәгьаура иалҵшәаны даҽа џьоукы ишдырҳаз заа идырны (абри Азакәанеидкыла ахәҭаҷқәа 188, 192, 193, 194, 195 рыла иазгәаҭоу ацәгьаурақәа раамҷыдарахаз), рымазаара, рхархәара, ишырҭаху рызныҟәара азакәанԥшра аҭара хықәкыс иҟаҵаны афинанстә операциақәа, мамзаргьы амазара иазку даҽа еиқәшаҳаҭрақәак раԥҵара, –
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Уи аумҭа шәагаа дула аҟаҵара, – 
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык инаркны ԥшьышықәса рҟынӡа, уи инацҵаны ахараԥса шә-нызқь мааҭ рҟынӡа.
3. Абри ахәҭаҷ аҩбатәи ахәҭала иазԥхьагәаҭоу аумҭа ҟаҵазар:
а) заа еибыҳәаны гәыԥҩык рыла;
б) амаҵуратә ҭагылазаара ахархәарала, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа, уи инацҵаны ахараԥса шәагаала шә-нызқь инадыркны хәышә нызқь мааҭ рыҟнӡа.
4. Абри ахәҭаҷ аҩбатәи, мамзаргьы ахԥатәи ахәҭақәа рыла иазԥхьагәаҭоу аумҭақәа еиҿкаау агәыԥ ала аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала быжьшықәса инадыркны жәашықәса рҟынӡа, уи инацҵаны ахараԥса шәагаала миллион мааҭ рҟынӡа.
Азгәаҭа. Акыр шәагаа змоу афинанстә операциа, мамзаргьы егьырҭ аԥаратәи амазаратәи еиқәшаҳаҭрақәа ҳәа абри Азакәанеидкыла ахәҭаҷқәа 172, 173 рыҟны иԥхьаӡоуп афинанстә операциеи аԥареи амазареи ирыдҳәалоу егьырҭ аиқәшаҳаҭрақәа рыхә хышә нызқь мааҭ ианырхыҳәҳәо инаркны.

Ахәҭаҷ 173. Ацәгьаура ала ирҳау аԥара, мамзаргьы даҽа мазарак изырҳаз ила азакәан ԥшра рыҭара

1. Ацәгьаура иалҵшәаны ирҳау аԥара, мамзаргьы даҽа мазарак (абри Азакәанеидкыла ахәҭаҷқәа 188, 192, 193, 194, 195 рыла иазԥхьагәаҭоу ацәгьаурақәа раамҷыдарахаз), изырҳаз ила афинанстә операциақәа рымҩаԥгара, мамзаргьы аԥареи егьырҭ амазарақәеи ирыдҳәалоу аиқәшаҳаҭрақәа раԥҵара, мамзаргьы урҭ аԥарақәеи амазарақәеи анаплакратә усурақәеи егьырҭ аекономикатә усурақәеи рҿы ахархәара рзура, –
шьауӷас ирзыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Урҭ аумҭақәа шәагаа дула рыҟаҵара, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны ахараԥса шәагаала шә-нызқь мааҭ рыҟнӡа.
3. Абри ахәҭаҷ аҩбатәи ахәҭала иазԥхьагәаҭоу аумҭақәа ҟаҵазар:
а) заа еибыҳәаны гәыԥҩык рыла:
б) амаҵуратә ҭагылазаара ахархәарала, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа, уи инацҵаны рҟынӡа ахараԥса шәагаала шә-нызқь инадыркны хәышә нызқь мааҭ рҟынӡа.
4. Абри ахәҭаҷ аҩбатәи, мамзаргьы ахԥатәи ахәҭақәа рыла иазԥхьагәаҭоу аумҭақәа еиҿкаау агәыԥ ала аҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәаҩа шықәса рҟынӡа, уи инацҵаны ахараԥса шәагаала миллионк аԥара аҟынӡа.

Ахәҭаҷ 174. Заа идырны ацәгьаура ала ирҳау амазара аахәара мамзаргьы аҭира

1. Заа ақәмыргәыӷрала, идырны цәгьаурала ирҳау амазара аахәара мамзаргьы аҭира, –
шьауӷас ирзыԥҵәоуп ахараԥса шәагаала жәа-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Урҭ аумҭақәа ҟаҵазар:
а) заа еибыҳәаны гәыԥҩык рыла;
б) шәагаа дула, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа еиҿкаау агәыԥ ала, мамзаргьы амаҵуратә ҭагылазаара ахархәарала, мамзаргьы автомобил, ма ҷыдала идуу амазара иазкны рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 175. Закәандарала акредит амхра

1. Лымкаалатәи анаплакҩы, мамзаргьы акредиттә еиҿкаара анапхгаҩы, заа идырны анхара-нҵыра, аҭагылазаара иазкны, мамзаргьы аиҿкаара афинанстә ҭагылазаара ирызкны иҵабыргым адыррақәа абанк, мамзаргьы акредит ԥара змоу даҽакы иадгаланы закәандарала акредит ԥара амхра, мамзаргьы акредит ԥара амхреи ашәареи рзы аԥыжәазин иоура, насгьы уи аумҭа ала акредит ԥара ахьамихыз ахарџь аҭара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инаркны хәышықәса рҟынӡа.
2. Аҳәынҭқарратә специалла акы иазку акредит закәандарала амхра, насгьы уи акредит ԥарақәа изызкымыз ала аныхра, уи аумҭа ахарџь рацәа ауаатәыҩса, аиҿкаара, мамзаргьы аҳәынҭқарра ирнаҭар, –
шьауӷас иазыԥҵәоуп ахараԥса шәагаала шә-нызқь инаркны хышә нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны фышықәса рҟынӡа.

Ахәҭаҷ 176. Акредиттә уал ашәара цәгьахәыцрала аҽацәԥхьакра

Аиҿкаара анапхгаҩы, мамзаргьы атәылауаҩ шәагаа дула акредиттә уал ашәара, мамзаргьы аӡбара иаднакылаз уи иазку азыӡба азакәан мчы анаиу ашьҭахь хәы змоу ақьаадқәа акыр рыхшәаара цәгьахәыцрала аҽацәԥхьакра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны ԥшьышьықәса рҟынӡа, уи инацҵаны ахараԥса шәагаала шәи ҩынҩажәи жәаба нызқь мааҭ рҟынӡа.

Ахәҭаҷ 177. Аиндаҭлара алмыршара, аԥкра, аԥыхра

1. Имонополиатәу ахә ҳаракқәа, мамзаргьы ахә лаҟәқәа рышьақәыргыларала, мамзаргьы уи адгыларала, аџьармыкьа аҩшарала, аџьармыкьахь анеира аԥкрала, аекономикатә ус знапы алаку раҟәыҭхарала, ахәԥсақәа акны рышьақәыргыларала, мамзаргьы уи адгыларала аконкуренциа алмыршара, аԥкра, мамзаргьы аԥыхра, насгьы урҭ аумҭақәа аԥхасҭа ду рхылҿиаазар, –
шьауӷас ирзыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Урҭ аумҭақәа амаҵурауаҩ имаҵуратә ҭагылазаара ахархәарала, мамзаргьы заа еибыҳәаны гәыԥҩыла аҟаҵара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны...? (инырҵәаӡам)
3. Абри ахәҭаҷ актәи, мамзаргьы аҩбатәи ахәҭақәа рыҟны иазԥхьагәаҭоу аумҭақәа амч ахархәарала, мамзаргьы уи азы қәмақаррала, иара убас, атәым мазара абжьыхра ала, мамзаргьы аԥхасҭатәра ала, мамзаргьы уи азы қәмақаррала (дцаларала ацәгара адыргақәа анамам), мамзаргьы еиҿкаау агәыԥ ала рыҟаҵара, –
шьауӷас ирзыԥҵәоуп ахақәиҭра алхәдатәра, ҿҳәарала хышықәса инадыркны быжьшықәса рҟынӡа, уи инацҵаны ахараԥса шәагаала шәи ҩынҩажәи жәаба нызқь мааҭ рҟынӡа.
Азгәаҭа: Абри ахәҭаҷ аҿы аԥхасҭа ду ҳәа иԥхьаӡоуп зеицҵалыҵ хышә нызқь мааҭ еиҳау аԥхасҭа.

Ахәҭаҷ 178. Дцаларала аиларӡара, мамзаргьы аилаӡара мап ацәкра

1. Атәым мазара аԥхасҭатәразы, мамзаргьы абжьыхразы қәмақаррала, иара убас, ааха змоу изинқәеи изҿлымҳарақәеи акыр ԥхасҭа рызҭаша иҟам-иным азҳәаразы қәмақаррала, мамзаргьы уи иҭахцәа рзинқәеи рызҿлымҳарақәеи акыр ԥхасҭа рыҭаразы қәмакаррала, (дцаларала ацәгара адыргақәа анамам), дцаларала аиларӡара, мамзаргьы аилаӡара мап ацәыркра, –
шьауӷас иазыԥҵәоуп ахараԥса шәагаала ҩажәа нызқь инадыркны ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа ҟаҵазар:
а) амч ахархәарала;
б) еиҿкаау агәыԥ ала, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 179. Аҭитә (атауартә) дырга закәандарала ахархәара

1. Аҭитә атәым дырга, амаҵуратә дырга, аҭитә ахьҭыжьу ахьӡ, мамзаргьы уи еиԥшу аҷыдарақәа еиԥшқәоу аҭитәқәа рзы ахархәара, абри аумҭа акырынтә иҟаҵазар, мамзаргьы ахарџь ду ахылҿиаазар, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Аԥсны Аҳәынҭқарраҿы иҭаҩым аҭитә дырга, мамзаргьы уи аҭитә ахьҭыжьу аҭыԥхьӡы ирызкны агәҽанҵаратә маркерра закәандарала акырынтә ахархәара рзура, мамзаргьы уи аумҭа ахарџь ӷәӷәа ахылҿиаара, –
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усура ҿҳәарала шықәсык аҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар заа еибыҳәаны гәыԥҩык ауаа рыла, мамзаргьы еиҿкаау агәыԥ ала, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа, уи инацҵаны ахараԥса шәагаала ҩажәи жәаба нызқь инадыркны шә-нызқь мааҭ рыҟнӡа.
(Аԥсны Аҳәынҭқарра 18.07.2007 шықәсазтәи Азакәан N 1798-с-IX аредакциала)

Ахәҭаҷ 180. Аҳәынҭқарратә пробиртә дамыӷа аҟаҵара аԥҟареи уи ахарахәара аԥҟареи реилагара

1. Аҳәынҭқарратә пробиртә дамыӷа ақәиҭрада аҭыжьра аҭира, мамзаргьы ахархәара, иара убас, аҳәынҭқарратә пробиртә дамыӷа ԥаршеи акры аҭныхразы, мамзаргьы даҽа хатә зҿлымҳарак хықәкыс измоу аҭаны аҟаҵара мамзаргьы аҭира, –
шьауӷас ирзыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Уи аумҭа еиҿкаау агәыԥ ала иҟаҵоу, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 181. Акоммерциатә маӡақәеи, ашәахтә маӡақәеи, абанктә маӡақәеи зҵазкуа адырраҭарақәа закәандарала реизакреи, рыларҵәареи

1. Акоммерциатә маӡақәеи, ашәахтә маӡақәеи, абанк маӡақәеи ирызку аусшәҟәқәа рӡарала, хыхрала, мамзаргьы қәмақаррала, иара убас, изакәаным даҽакала адыррақәа реидкылара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба ныӡкь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Акоммерциатә шәахтә, мамзаргьы абанктә маӡа иазку, урҭ зтәу имеида ыҟамкәа уи знапы ианыз ила, мамзаргьы имаҵуратә лшарала, мамзаргьы иусуратә лшарала иоуртә иҟалаз адырра закәандарала ауаа рыларҵәара, мамзаргьы ахархәара, –
шьауӷас ирзыԥҵәоуп ахараԥса шәагаала ҩажәа нызқь инадыркны ҩынҩажәа нызқь мааҭ рҟынӡа уи инацҵаны маҵураҭыԥқәаки усурҭақәаки рҿы аҭыԥ нкылара ақәиҭымра ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
3. Урҭ аумҭақәа ахарџь ӷәӷәа рхылҿиаауазар, мамзаргьы акры аҭныхра хықәкыс иаманы иҟаҵазар,–
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
4. Абри ахәҭаҷ аҩбатәи, мамзаргьы ахԥатәи ахәҭақәа рыла иазԥхьагәаҭоу аумҭақәа аҵыхәтәа баапсқәа рхылҿиаазар, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 182. Изанааҭтәу аспорттә еицлабрақәеи, икоммерциатәу (ибжьахәаахәҭратәу) лабҿабатәи аиндаҭларақәа реиҿкааҩцәеи урҭ рылахәцәеи рхыхра

1. Аспортсменцәа, аспорттә ӡбаҩцәа, азыҟаҵаҩцәа, акомандақәа рнапхгаҩцәа, изанааҭу аспорттә еицлабрақәа реиҿкааҩцәа, иара убас, лабҿабатәи акоммерциатә еиндаҭларақәа реиҿкааҩцәа аицлабрақәа рылҵшәа аиҭакра хықәкыс иаҭаны рхыхра, –
шьауӷас иазыԥҵәоуп ахараԥса шәагаала ҩажәа нызқь инаркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала фымз инадыркны шықәсык аҟынӡа.
2. Уи аумҭа еиҿкаау агәыԥ ала аҟаҵара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Хыхь иарбоу аицлабрақәа рылҵшәақәа реиҭакра хықәкыс иаҭаны аспортсменцәа ирыҭоу аԥара, хәы змоу ақьаад, мамзаргьы даҽа мазарак закәандарала агара, мамзаргьы иара убри хықәкыс иаҭаны аспортсменцәа ирыдҵоу амазаратә цхыраара ахархәара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ нкылара ақәиҭымра ҿҳәарала хышықәса рҟынӡа.
4. Абри ахәҭаҷ ахԥатәи ахәҭа аҟны иарбоу хықәкыс иаҭаны аспортсменцәа, аспорт ӡбаҩцәа, азыҟаҵаҩцәа, акомандақәа рнапхгаҩцәа, изанааҭтәу аспорттә еицлабрақәа егьырҭ алахәцәа, мамзаргьы ипрофессионалтәу аспорттә еицлабрақәеи реиҿкааҩцәа, иара убас, лабҿабатәи акоммерициатә (абжьахәаахәҭратә) еиндаҭларақәа реиҿкааҩцәа, мамзаргьы ажиури алахәцәа ирыдгалоу аԥара, хәы змоу ақьаад, мамзаргьы даҽа мазарак закәандарала ргара, мамзаргьы амазаратә ҟазшьа змоу ирыдҵоу ацхыраара изакәанымкәа рхархәара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ нкылара ақәиҭымра ҿҳәарала хышықәса рҟынӡа.

Ахәҭаҷ 183. Аԥсны Аҳәынҭқарра азакәанԥҵарала хәы змоу ақьаадқәа ирызкны ишьақәыргылоу адырраҭарақәа аинвестор, мамзаргьы хлаԥшра зуа аусбарҭақәа рзышьҭра цәгьахәыцрала аҽацәыԥхьакра 

Аемитент изку уи иԥара-ишьаратә нхамҩа, хәы змоу иқьаадқәа, иҟаиҵо аилаӡарақәа, иара убас, хәы змоу ақьаадқәа ирыдҳәаланы имҩаԥиго егьырҭ аоперациақәа ирызкны адырраҭара аинвестори хлаԥшра зуа аусбарҭеи рзышьҭра зыхәҭоу ауаҩытәыҩса цәгьахәыцрала иҽацәыԥхьакра, мамзаргьы заа идырны ихаҭәаам, мамзаргьы ииашам адырраҭара ашьҭра, насгьы арҭ аумҭақәа ауаатәыҩсеи, аиҿкаарақәеи, аҳәынҭқарреи ахарџь ду рнаҭазар, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа.
Азгәаҭа. Абри ахәҭаҷ аҟны ахарџь ду ҳәа иԥхьаӡоуп хышә нызқь мааҭ ианреиҳаха инаркны.

Ахәҭаҷ 184. Иԥаршеиу аԥареи хәы змоу ақьаадқәеи рҭыжьреи рыҭиреи

1. Иԥаршеиу абанктә билеҭқәа, еихалыху аҟәрышьқәа, аҳәынҭқарратә хәы змоу ақьаадқәа, мамзаргьы егьырҭ хәы змоу ақьаадқәа, мамзаргьы хәы змоу ақьаад атәым тәылатәи авалиутақәа рылхны рыҭира хықәкыс иаҭаны рҭыжьра, мамзаргьы рыҭира, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны аашықәса рҟынӡа, уи инацҵаны ахараԥса шәагаала хышә нызқь мааҭ рҟынӡа.
2. Урҭ аумҭақәа шәагаа дула рыҟаҵара, –
 шьауӷас ирзыԥҵәоуп ахақәиҭра алхәдатәра ҿҳәарала быжьшықәса инадыркны жәаҩа шықәса рҟынӡа, уи инацҵаны ахараԥса шәагаала хәышә нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа еиҿкаау гәыԥҩыла рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа, уи инацҵаны амазара амхреи.

Ахәҭаҷ 185. Иԥаршеиу акредиттә, мамзаргьы аҳасабкратә картақәа, мамзаргьы егьырҭ ашәагатә усқьаадқәа рҭыжьра, мамзаргьы рыҭира

1. Иԥаршеиу акредиттә, мамзаргьы аҳасабкратә картақәа, иара убас, хәы змам, аха ишәагатә усқьаадқәоу рыҭира хықәкыс иаҭаны рҭыжьра, мамзаргьы рыҭира, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны фышықәса рҟынӡа, уи инацҵаны ахараԥса шәагаала шә-нызқь инадыркны хышә нызқь мааҭ рҟынӡа.
2. Абарҭ аумҭақәа еиҿкаау гәыԥҩыла рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны амазара амхра.

Ахәҭаҷ 186. Аконтрабанда

(Абри ахәҭаҷ ахархәара иазку шәахәаԥш Аԥсны Иреиҳаӡоу Аӡбара Апленум 12.09.2012 шықәсазтәи ақәҵара N 1).

1. Аконтрабанда, д.и., хыԥхьаӡара рацәала, абри ахәҭаҷ аҩбатәи ахәҭаҟны иарбоу раамҷыдарахаз, аҭитәқәеи даҽа маҭәарқәаки аҳазалхратә хлаԥшра инавганы, мамзаргьы иацәыҵәахны, мамзаргьы аусқьаадқәеи, аҳазалхырҭа аидентификациатә мыругақәеи мцла рхархәарала, мамзаргьы алаҳәара мап ацәкрала, мамзаргьы ииашам алаҳәара ала Аԥсны Аҳәынҭқарра аҳазалхратә ҳәаа ахгара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Аԥсны Аҳәынҭқарра аҳазалхратә ҳәаа инавганы, мамзаргьы иацәыҵәахны, мамзаргьы аусқьаадқәеи аҳазалхырҭа аидентификациатә мыругақәеи мцла рхархәарала, мамзаргьы алаҳәара мап ацәкрала, мамзаргьы ииашам алаҳәара ала Аԥсны Аҳәынҭқарра аҳазалхратә ҳәаа ахгаразы иҷыдоу аԥҟара ззышьақәыргылоу: иӷәӷәоу, ишҳаму, ауаҩы ирҳәарах иаԥырхагоу, иԥжәауа арадиоактивтә маҭәашьарқәа, арадиациатә чмазара ахыҵхырҭақәа, аиадертә маҭәарқәа, иҭҟьауа ахымца бџьарқәа, иԥжәо ашьақәыргылақәа, аџьаԥҳаны, хыԥхьаӡара рацәала ауаа ҭазырхо абџьар, уи абџьар аиҭагагатә хархәагақәа, Аԥсны Аҳәынҭқарра аҳазалхратә ҳәаа ахгаразы иҷыдоу аԥҟарақәа ззышьақәыргылоу даҽа бџьарк, даҽа еибашьыгатә техникак, иара убас, Аԥсны Аҳәынҭқарра аҳазалхратә ҳәаа ахгаразы иҷыдоу аԥҟарақәа ззышьақәыргылоу хыԥхьаӡара рацәала ауаа ҭазырхо абџьар аԥҵаразы зда ԥсыхәа амам амыругақәеи алыхгақәеи, стратегиала акыр зҵазкуа иаӡоу алыхга, урҭ реиҭагагатә хархәагақәа, мамзаргьы ахә ҳарак змоу акультуратә маҭәарқәа риагара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны амазара амхра, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа ҟаҵазар:
а) амаҵурауаҩ имаҵуратә ҭагылазаара ихы архәарала;
б) аҳазалхратә хлаԥшра знапы иану изкны амч ахархәарала, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа, уи инацҵаны амазара амхра.
4. Абри ахәҭаҷ актәи, аҩбатәи, мамзаргьы ахԥатәи ахәҭақәа рҿы иазԥхьагәаҭоу аумҭақәа еиҿкаау агәыԥ ала аҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала быжьшықәса инадыркны жәаҩа шықәса рҟынӡа, уи инацҵаны амазара амхра.
Азгәаҭа. Абри ахәҭаҷ актәи ахәҭаҟны иарбоу аумҭа идуу хыԥхьаӡарала иҟаҵоуп ҳәа иԥхьаӡоуп еиҭагоу амаҭәарқәа рыхә ҩышәи ҩынҩажәи жәаба нызқь мааҭ ианреиҳаха инаркны.
(Аԥсны Аҳәынҭқарра 07.08.2012 шықәсазтәи Азакәан N 3187-с-V аредакциала)

Ахәҭаҷ 187. Зыхә ҳараку аихақәа, иԥсабаратәу зыхә ҳараку ахаҳәқәа, мамзаргьы абырлаш изакәанымкәа реиҭарсра

1. Аԥсны Аҳәынҭқарра азакәанԥҵарала зыхә ҳараку аихақәеи, иԥсабаратәу зыхә ҳараку ахаҳәқәеи, абырлаши ирыдҳәаланы ишьақәыргылоу аԥҟарақәа еилазго аилаӡарақәа раԥҵара, иара убас, зыхә ҳараку аихақәеи, иԥсабаратәу зыхә ҳараку ахаҳәқәеи, абырлаши изеиԥшразаалакгьы, урҭ рахьтә ахьиратәии, абзазаратә аалыҵқәеи аихаҷамаҷеи аламҵакәа, закәандарала рыҵәахра, рымҩангара, мамзаргьы рышьҭра, –
шьауӷас ирзыԥҵәоуп ахараԥса шәагаала ҩынҩажәи хәба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Урҭ аумҭақәа ҟаҵазар:
а) шәагаа дула;
б) еиҿкаау агәыԥ ала, мамзаргьы заа еибыҳәаны гәыԥҩык рыла, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны ахараԥса шәагаала хышә нызқь мааҭ рҟынӡа.

Ахәҭаҷ 188. Аиҿкаарақәеи, ауаатәыҩсеи зшәара рыхәҭоу аҳазатә шәатәқәа рҽацәыԥхьакра

1. Аиҿкаарақәа, иара убас, ауаатәыҩса зшәара шәагаа дула ирыхәҭоу аҳазатә шәатәқәа аҽацәԥхьакра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа ҟаҵазар:
а) заа еибыҳәаны гәыԥҩык рыла,
б) ҷыдала идуу шәагаала, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.
Азгәаҭа. Зшәара ахәҭоу аҳазатә шәатәқәа шәагаа дула аҽацәыԥхьакроуп ҳәа иԥхьаӡоуп ишәам аҳазатә шәатәы ҩынҩажәи жәаба нызқь ианреиҳаха инаркны; ҷыдала идуу ашәагаа ҳәа иԥхьаӡоуп ишәам аҳазатә шәатәы шәи ҩынҩажәи жәаба нызқь мааҭ ианреиҳаха инаркны.

Ахәҭаҷ 189. Акәатрахара (абанкротство) аан изиншәагам аҟаҵамҭақәа 

1. Амазара, амазаратә зинқәа, мамзаргьы амазаратә уалԥшьақәа, амазара иазку адыррақәа – амазара ашәагаа уи ахьыҟоу аҭыԥ реиԥш амазаратә зинқәеи амазаратә уалԥшьақәеи ирызку даҽа дыррақәак рцәырымгара, амазара даҽа џьоукы рыҭара, аҭира, мамзаргьы аԥхасҭатәра, иара убас, аиурист хаҿра змоу анаплакра, мамзаргьы хазхаҭалатәи анаплакҩы рекономикатә ҭагылазаара зныԥшуа ахәшьадратәқәеи егьырҭ ахыԥхьаӡаларатә қьаадқәеи рыҵәахра, рыԥхасҭатәра, мамзаргьы реицакра, урҭ аумҭақәа акәатрахара адыргақәа анцәырҵ нахыс иҟаҵазар, насгьы ахарџь ӷәӷәа рхылҿиаауазар, –
шьауӷас ирзыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа, уи инацҵаны ахараԥса шәагаала хынҩажәа нызқь мааҭ рҟынӡа.
2. Аиурист хаҿра змоу анаплакра ахарџь ала уи анаплакра анапхгаҩы, мамзаргьы аиҿкааҩ (алахәылаҩ), иара убас, хазхаҭалатәи анаплакҩы заа идырны, егьырҭ алахәылацәа рхарџь ала изиншәагамкәа лахәылацәақәак ԥаралатәи рыдҵаԥҟақәа акәатрахара адыргақәа анцәырҵ нахыс инаигӡазар, насгьы уи аумҭа ахарџь ӷәӷәа егьырҭ алахәылацәа ирнаҭазар, –
 шьауӷас иазыԥҵәоуп ахақәиҭра алхәдатәра ҿҳәарала шықәсык аҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 190. Гәҭакылатәи акәатрахара

Гәҭакылатәи акәатрахара, д.и., аиуристтә хаҿра змоу анаплакра анапхгаҩы, мамзаргьы аиҿкааҩ (анаплакҩы), мамзаргьы хазхаҭалатәи анаплакҩы заа ргәы иҭакны идырҿиазар аиуристтә хаҿра змоу анаплакра, мамзаргьы хазхаҭалатәи анаплакҩы акредиторцәа рҿаԥхьа аԥаратә хыдҵақәа, иара убас, хымԥадатәи ашәатәқәа рзы руалԥшьақәа ихарҭәааны рынагӡара рылзмыршо аҭагылазаашьа насгьы уи аумҭа ахарџь ду рнаҭазар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны фышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 191. Имцу акәатрахара

Имцу акәатрахара, д.и., аиурист хаҿра змоу анаплакра анапхгаҩы, мамзаргьы хазхаҭалатәи аиҿкааҩ рыла заа идырны, урҭ нанамгашәа (алшара рымамшәа) инарҭбааны иаартны ахарџь ду зхылҿиааз амц рылаҳәара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны фышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 192. Ауалқәеи егьырҭ аизгатәқәеи ршәара ауаҩытәыҩса иҽацәыԥхьакра

Ахәҭаҷ 192 амчра аҭара иазку шәахәаԥш 10.01.2007 шықәсазтәи Аԥсны Аҳәынҭқарра Азакәан N 1556-c-XIV ахәҭаҷ 5 (12.07.2007 шықәсазтәи аредакциала)

1. Ашәахтәқәеи егьырҭ аизгатәқәеи ирызку Аԥсны Аҳәынҭқарра азакәанԥҵара инақәыршәаны ауаҩытәыҩса иҟынтәи зцәыргара хымԥадоу ашәахтә декларациа, мамзаргьы даҽа усқьаадк ацәырымгарала, мамзаргьы ауалшәахтә декларациа, мамзаргьы уи иеиԥшу даҽа усшәҟәык имцу адыррақәа рарбарала ашәахтәқәеи егьырҭ аизгатәқәеи шәагаа дула ршәара аҽацәыԥхьакра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа ҟаҵазар иҷыдоу шәагаа дула, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
Азгәаҭа: Абри ахәҭаҷ аҟны идуу ашәагаа ҳәа иԥхьаӡоуп инеиԥынкыланы хышықәса рыҩнуҵҟа ауалқәеи ашәахтәқәеи аизгатәқәеи неицҵаны ҩажәи жәаба нызқь мааҭ иреиҳазар, насгьы, ишәам ашәахтәқәеи аизгатәқәеи неидкыланы иарбоу аамҭазы ишәатәыз ашәахтәқәеи аизгатәқәеи рҟынтәи жәанаӡынк инархыҳәҳәо иҟазар; иҷыдоу ашәагаа ду ҳәа иԥхьаӡоуп инеиԥынкыланы хышықәса рыҩныҵҟа ашәахтәқәеи аизгатәқәеи неицҵаны шәи ҩынҩажәи жәаба нызқь мааҭ иреиҳазар, насгьы, ишәам ашәахтәқәеи аизгатәқәеи неидкыланы иарбоу аамҭазы ишәатәыз ашәахтәқәеи аизгатәқәеи рҟынтәи ҩажәа наӡын инархыҳәҳәо иҟазар.
	
Ахәҭаҷ 193. Ауалқәеи егьырҭ ашәахтәқәеи ршәара аиҿкаарақәа рҽацәыԥхьакра

Ахәҭаҷ 193 амчра аҭара иазку шәахәаԥш 10.01.2007 шықәсазтәи Аԥсны Аҳәынҭқарра Азакәан N 1556-c-XIV ахәҭаҷ 5 (12.07.2007 шықәсазтәи аредакциала

1. Ашәахтәқәеи егьырҭ аизгатәқәеи ирызку Аԥсны Аҳәынҭқарра азакәанԥҵара инақәыршәаны зцәыргара хымԥадоу ауалшәахтә декларациа, мамзаргьы даҽа усшәҟәык ацәырымгарала, мамзаргьы ауалшәахтә декларациа, мамзаргьы даҽа усшәҟәык аҿы имцу адыррақәа рарбарала ашәахтәқәеи егьырҭ аизгатәқәеи ршәара хыԥхьаӡара рацәала аиҿкаарақәа рҽацәыԥхьакра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
2. Уи аумҭа ҟаҵазар:
а) заа еибыҳәаны гәыԥҩыла;
б) иҷыдоу шәагаа дула, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса инадыркны фышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
Азгәаҭа. Абри ахәҭаҷи, 194-тәи ахәҭаҷи рҿы ашәагаа ду ҳәа иԥхьаӡоуп инеиԥынкыланы хышықәса рыҩныҵҟа ашәахтәқәеи аизгатәқәеи неицҵаны шәи ҩынҩажәи жәаба нызқь мааҭ иреиҳазар, насгьы ишәам ашәахтәқәеи аизгатәқәеи неидкыланы иарбоу аамҭазы ишәатәыз ашәахтәқәеи аизгатәқәеи рҟынтәи жәанаӡынк инархыҳәҳәо иҟазар, мамзаргьы хышә нызқь мааҭ иреиҳазар; ҷыдала идуу ашәагаа ҳәа иԥхьаӡоуп инеиԥынкыланы хышықәса рыҩныҵҟа ашәахтәқәеи аизгатәқәеи неицҵаны хышә нызқь мааҭ иреиҳазар, насгьы ишәам ашәахтәқәеи аизгатәқәеи неидкыланы иарбоу аамҭазы ишәатәыз ашәахтәқәеи аизгатәқәеи рҟынтәи ҩажәа наӡын инархыҳәҳәозар, мамзаргьы хәышә нызқь мааҭ иреиҳазар.

Ахәҭаҷ 194. Ашәахтәқәа рагент иуалԥшьақәа рынамыгӡара

1. Ашәахтәқәеи егьырҭ аизгатәқәеи ирызку Аԥсны Аҳәынҭқарра азакәан инақәыршәаны ашәахтәқәеи аизгатәқәеи ауалшәаҩы иҟынтәи рыԥхьаӡара, рықәынкылара нас изыхәҭоу абиуџьет (ибиуџьеттәым афонд) ахь ашьҭразы ашәахтәқәа рылхҩы иду ауалԥшьақәа ихатәы зҿлымҳарақәа ирыхҟьаны шәагаа дула рынамыгӡара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.
2. Абри аумҭа ҟаҵазар иҷыдоу шәагаа дула, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны фышықәса рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.

Ахәҭаҷ 195. Ашәахтәқәеи егьырҭ аизгатәқәеи рықәҵара ззыԥҵәоу аиҿкаареи хазхаҭалатәи анаплакҩи ирхатәу аԥареи амазареи рцәырымгара.

Ашәахтәқәеи егьырҭ аизгатәқәеи ирызку Аԥсны Аҳәынҭқарра азакәан инақәыршәаны ашәахтәқәеи егьырҭ аизгатәқәеи рықәҵара ззыԥҵәоу аиҿкаарақәеи хазхаҭалатәи анаплакқәеи ирхатәу аԥара, мамзаргьы амазара, урҭ зхатәу, мамзаргьы аиҿкаара анапхгаҩы, мамзаргьы уи аиҿкаара аусбарҭаҿы аус зуа иреиуоу, мамзаргьы хазхаҭалатәи анаплакҩы рыла ацәырымгара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.


23-тәи ахы. АКОММЕРЦИАТӘ ЕИҾКААРАҚӘЕИ ЕГЬЫРҬ АИҾКААРАҚӘЕИ РМАҴУРАТӘ ЗҾЛЫМҲАРАҚӘА ИРԤЫНГЫЛО АЦӘГЬАУРАҚӘА

Ахәҭаҷ 196. Анагӡаратә мчы цәгьашақә ахархәара

1. Акоммерциатәқәеи егьырҭ аиҿкаарақәеи рҿы анапхгаратә мчра анагӡара зду ауаҩытәыҩса урҭ аиҿкаарақәа рызҿлымҳарақәа рҿагыларала ихазы, мамзаргьы даҽаӡәы изы афеида, мамзаргьы аԥыжәаратә зин алхра, мамзаргьы даҽаџьоукы ааха рыҭара хықәкыс иҟаҵаны инагӡаратә мчы ахархәара насгьы, абри аумҭа ала ауаатәыҩса, аиҿкаара, мамзаргьы закәанла ихьчоу ауаажәларреи аҳәынҭқарреи рызҿлымҳарақәа акыр ааха рыҭара, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Уи аумҭа ахылҿиаа бааԥсқәа аҵыхәтәахазар, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
Азгәаҭақәа: 1. Абри ахы ахәҭаҷқәа, иара убас, абри Азакәанеидкыла ахәҭаҷ 190 рҿы Акоммерциатәқәеи егьырҭ аиҿкаарақәеи рҿы анапхгаратә мчра анагӡара зду ҳәа дыԥхьаӡоуп акоммерциатә еиҿкаараҿы, ахатәра формас иамазаалакгьы, иҳәынҭқарратәым, аҭыԥантәи инапхгаратәым иамуниципалтәу усҳәарҭам рҿы ҭышәынтәаларала, мамзаргьы аамҭала, мамзаргьы иҷыдоу анагӡаратә мчрала аиҿкаара-дҵақәҵаратә, мамзаргьы анхамҩанапхгаратә уалԥшьақәа назыгӡо ауаҩытәыҩса.
2. Абри ахәҭаҷ, мамзаргьы абри ахы аҿтәи егьырҭ ахәҭаҷқәа рыла иарбоу аумҭа ала иҳәынҭқарратәым, мамзаргьы имуниципалтәым, ҷыдала икоммерциатәу аиҿкаара мацара ааха аиузар усҟан ашьаустә шьҭахҭакра мҩаԥгахоит ари акоммерциатә еиҿкаара иаланагало арзаҳал ала, мамзаргьы уи аиҿкаара ақәшаҳаҭра ала.
3. Абри ахәҭаҷ, мамзаргьы абри ахы аҿтәи егьырҭ ахәҭаҷқәа рыла иарбоу аумҭа ала ааха рыҭазар егьырҭ аиҿкаарақәа, иара убас, ауаатәыҩса, ауаажәларра, аҳәынҭқарра усҟан ашьаустә шьҭахҭакра мҩаԥгахоит азеиԥштә ԥҟарақәа рыла.

Ахәҭаҷ 197. Акоммерциатә хыхра (ҵарҭышала ахыхра)

1. Акоммерциатә, мамзаргьы даҽа еиҿкаарак аҿы анапхгаратә уалԥшьа назыгӡо ауаҩытәыҩса, закәандарала имаҵуратә ҭагылазаара иадҳәаланы ихатә уск ирҟаҵара иазкны аԥара, мамзаргьы хәы змоу ақьаад, мамзаргьы даҽа мазарак иҭара, иара убас, амазаратә ҟазшьа змоу ацхыраара иҭара, мамзаргьы бзиарак изура, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа. 
2. Урҭ аумҭақәа ҟаҵазар заа еибыҳәаны гәыԥҩыла, мамзаргьы еиҿкаау агәыԥ ала, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык инаркны ԥшьышықәса рҟынӡа
3. Акоммерциатә, мамзаргьы даҽа еиҿкаарак аҿы анапхгаратә усурақәа назыгӡо ауаҩытәыҩса инаигӡо амаҵура иадҳәаланы хатә уск аӡәы изыҟаҵаразы аԥара, хәы змоу ақьаадқәа, закәандарала иҭара, иара убас, закәандарала амазаратә ҟазшьа змоу ацхыраара ирҭаз, мамзаргьы изыруз абзиара ихы архәара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
4. Абри ахәҭаҷ ахԥатәи ахәҭаҿы иазԥхьагәаҭақәоу аумҭақәа ҟаҵазар:
а) заа еибыҳәаны гәыԥҩыла, мамзаргьы еиҿкаау агәыԥ ала;
б) изакәаным адҵаԥҟаҟаҵара иадҳәаланы, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы маҵураҭыԥкәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
Азгәаҭа: Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа ҟазҵаз ашьаустә ҭакԥхықәра аҟынтәи ихы дақәиҭхоит дцаларала акәзар иҟаиҵаз шыҟаиҵаз, мамзаргьы иҟаҵоу аумҭа хыхрала ишыҟаҵоу атәы зҳәо арзаҳал хатә гәаԥхарала иалеигалазар ашьаус ахацыркра азин змоу аусбарҭахь.


IX аҟәша. АУААЖӘЛАРРАТӘ ШӘАРҬАДАРЕИ АУААЖӘЛАРРА РҲӘОУЕИҚӘШӘАРЕИ ИРԤЫНГЫЛО АЦӘГЬАУРАҚӘА

24-тәи ахы. АУААЖӘЛАРРАТӘ ШӘАРҬАДАРА ИАԤЫНГЫЛО АЦӘГЬАУРАҚӘА

Ахәҭаҷ 198. Аршәарӡыӡара

1. Аршәарӡыӡаратә, д.и., ауаажәларратә шәарҭадара аԥырхагахара, ауааԥсыра (ауаатәыҩса) ргәыҭҟьара, мамзаргьы амчратә ҟәша иаднакылараны иҟоу аҳасабтә аиҵаҟьаразы даҽакала қәымчрак азура хықәкыс иаҭаны ауаарацәа рҭархареи амазара акыр ԥхасҭа азҭашеи аԥжәарақәеи абылрақәеи рымҩаԥгара, мамзаргьы ауаажәларра ашәарҭара иҭазыргылаша аҭагылазаашьа аԥҵара, иара убас, урҭ реиԥш иҟоу аусқәа рымҩаԥгаразы ақәмақарра, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа, уи инацҵаны амазара амхра.
2. Уи аумҭа ҟаҵазар:
а) заа еибыҳәаны гәыԥҩык ауаа рыла;
б) амцабџьар ахархәарала, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа, уи инацҵаны амазара амхра.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа еиҿкаау агәыԥ ала иҟаҵазар, мамзаргьы машәырла ауаҩы дҭахазар, мамзаргьы ихьанҭоу даҽа ҵыхәтәак рхылҿиаазар, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, уи инацҵаны амазара амхрала, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.
Азгәаҭа. Аршәарӡыӡаратә акт армазеира иалахәу ауаҩытәыҩса ашьаустә ҭакԥхықәра аҟынтәи ихы дақәиҭтәхоит, уи ианаамҭаз Амчратә ҟәшақәа ргәырҽанҵарала, мамзаргьы даҽа хкык ала аршәарӡыӡаратә акт анагӡара аԥырҟәҟәаазар, насгьы армазеираан зыҟаҵара дахьӡахьаз аумҭа даҽа цәгьаурак аилазааратә дыргақәа амамзар.

Ахәҭаҷ 199. Аршәаӡыӡаратә ҟазшьа змоу ацәгьаурақәа рыҟаҵара ауаҩытәыҩса иалагалара, мамзаргьы урҭ ацәгьаурақәа рыҟаҵаразы даҽа цхыраарак аҭара.
1. Абри ашьаустә Закәанеидкыла анаҩстәи ахәҭаҷқәа: 198, 200, 202, 205, 276, 369 рҿы иарбоу ацәгьаурақәа рыҟаҵара ауаҩытәыҩса иалагалара, мамзаргьы уи ауаҩытәыҩса аршәарӡыӡаратә еиҿкаара аҽалархәра иаԥшьгара, бџьарла еибыҭара, мамзаргьы хыхь иарбоу ацәгьаурақәа рыҟаҵаразы иазыҟаҵара, иара убас, аршәарӡыӡаратә акт, мамзаргьы аршәарӡыӡаратә еиҿкаара афинанстә цхыраара рыҭара, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.
2. Хыхь иарбоу аумҭақәа амаҵуратә ҭагылазаарақәа ахархәара рзуны рыҟаҵара, –
шьауӷас иазыԥҵәоуп ахақәиҭра алхәдатәра ҿҳәарала быжьшықәса инадыркны жәохә шықәса рҟынӡа.
Азгәаҭа. Абри ахәҭаҷ ала иарбоу ацәгьаурақәа ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит уи хатәгәаԥхарала ианаамҭоу амчра аҟәшақәа адырра рыҭарала, мамзаргьы даҽа хкык ала аршәарӡыӡаратә акт, иара убас, абри ахәҭаҷ аҿы иарбоу аршәарӡыӡаратә ҟазшьа змоу ацәгьаурақәа рынагӡара аԥырҟәҟәаара ихы иалиршазар, иара убас, иара иумҭа даҽа цәгьаурак аилазааратә дыргақәа амамзар.

Ахәҭаҷ 200. Ашасы игара (имҵарсра)

1. Ашасы игара, д.и., аҳәынҭқарра аиҿкаара, мамзаргьы атәылауаҩ (ауаҩытәыҩса) акы ирҟаҵара, мамзаргьы иҟарҵарц ирыхәҭоу акы рмырҟаҵара хықәкыс иаҭаны шасыс ауаҩы игара, мамзаргьы иаанкылара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.
2. Урҭ аумҭақәа ҟаҵазар:
а) гәыԥҩыла заа еибыҳәаны;
б) агәабзиареи, аԥсҭазаареи рзы ишәарҭоу амч ахархәарала;
в) абџьар, мамзаргьы бџьар ҳасабала зныҟәгара ауа маҭәарк ахархәарала;
г) зықәра наӡам заа идырны шасыс игарала;
д) аԥҳәыс лцәа шылтәым дырны шасыс лгарала;
з) ҩыџьа, мамзаргьы ҩыџьа инареиҳаны шасыс ргарала;
и) афеида алхра азхәыцрала, мамзаргьы қьырала, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа еиҿкаау агәыԥ ала иҟаҵазар, мамзаргьы урҭ аумҭақәа ирхылҿиаазар ауаҩытәыҩса машәырла иԥсра, мамзаргьы ицәгьоу даҽа ҵыхәтәак, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа, насгьы амазара амхра.
Азгәаҭа. Хатәгәаԥхарала, мамзаргьы амчра адҵаԥҟала ашасы доузыжьыз ауаҩытәыҩса, насгьы уи иумҭа аҟны даҽа цәгьаурак аилазаара адыргақәа ыҟамзар, ашьаустә ҭакԥхықәра аҟынтәи ихы дақәиҭтәхоит.

Ахәҭаҷ 201. Аршәарӡыӡаратә акт ыҟоушәа амцдырра аҟаҵара

Аԥжәара (артҟәацра), абылра, мамзаргьы ауаа ҭазырхо, амазаратә акыр ԥхасҭа зыхҟьо, ауаажәларразы ашәарҭара зхылҿиаауа даҽа ҭагылазаашьак рырмазеирақәа цауашәа амц дырра аҟаҵара, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.

Ахәҭаҷ 202. Изакәандароу архәҭа аԥҵара, мамзаргьы уи архәҭа аҽалархәра

1. Закәанла иарбам, бџьарла еибыҭоу архәҭа (аидҵара, аотриад, адружина, мамзаргьы даҽа гәыԥк) аԥҵара, иара убас, уи архәҭа напхгара аҭара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.
2. Закәанла иарбам, бџьарла еибыҭоу архәҭа аҽалархәра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
Азгәаҭа. закәандарала иаԥҵоу, бџьарла еибыҭоу архәҭа хатәгәаԥхарала иалҵны абџьар шьҭазҵаз алахәылаҩ ашьаустә ҭакԥхықәра аҟынтәи ихы дақәиҭтәхоит даҽа цәгьаурак аилазаара адыргақәа уи иумҭа иаламзар.

Ахәҭаҷ 203. Ақәыларатә гәыԥ (абандитра)

1. Ишьақәгылоу, бџьарла еибыҭоу ауаатәыҩсеи аиҿкаарақәеи рқәыларақәа хықәкыс иаҭаны иаԥҵоу агәыԥ, иара убас, уи агәыԥ (абанда) напхгара аҭара, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, уи инацҵаны ахараԥса шәагаала хышә нызқь мааҭ рҟынӡа.
2. Ишьақәгылоу, бџьарла еибыҭоу агәыԥ (абанда) алахәра, мамзаргьы уи агәыԥ имҩаԥнаго ақәыларақәа рыҽрылархәра, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәаҩа шықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ауаҩытәыҩса имаҵуратә ҭагылазаара ихы архәарала аҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала жәаҩа шықәса инадыркны жәохә шықәса рҟынӡа, уи инацҵаны амазара амхра.

Ахәҭаҷ 204. Ацәгьаура аилахәыра аԥҵара

1. Ибааԥсқәоу, мамзаргьы ҷыдала ибааԥсқәоу ацәгьаурақәа рымҩаԥгарақәа хықәкыс иаҭаны ацәгьауратә еилахәыра аԥҵара, иара убас, ацәгьауратә еилахәыра, мамзаргьы уи иаҵанакуа аҟәшатә еилазаарақәа напхгара рзура, мамзаргьы ибааԥсқәоуи ҷыдала ибааԥсқәоуи ацәгьаурақәа рымҩаԥгарақәа рызхәыцразы иаԥҵоу агәыԥқәа реиҿкааҩцәа, мамзаргьы урҭ рхаҭарнакцәа реидкылареи напхгара рыҭареи, –
шьауӷас ирзыԥҵәоуп ахақәиҭра алхәдатәра ҿҳәарала быжьшықәса инадыркны жәохә шықәса рҟынӡа, уи инацҵаны амазара амхра.
2. Ацәгьауратә еилахәыра алахәра, мамзаргьы еиҿкаау агәыԥқәа реиҿкааҩцәа, рнапхгаҩцәа, мамзаргьы еиҿкаау агәыԥқәа даҽа хаҭарнакцәак реидкылара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәшықәса рҟынӡа, уи инацҵаны амазара амхра, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа амаҵуратә ҭагылазаара ахархәарала рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохәшықәса рҟынӡа, уи инацҵаны амазара амхра.
Азгәаҭа. Ацәгьауратә еилахәыра, мамзаргьы уи иаҵанакуа аҟәшатә еилазаарақәа, мамзаргьы аиҿкаарақәа реидҵарақәа реиҿкааҩцәа, рнапхгаҩцәа, мамзаргьы еиҿкаау агәыԥқәа егьырҭ рхаҭарнакцәа хатәгәаԥхарала ирылҵыз ауаҩытәыҩса (ауаҩԥсы), насгьы уи иумҭа аҟны даҽа цәгьаурак аилазаара адыргақәа ыҟамзар ашьаустә ҭакԥхықәра аҟынтәи ихы дақәиҭтәхоит.

Ахәҭаҷ 205. Аӷба, адәыӷба, мамзаргьы аҳаирплан амҵарсра

1. Аӷба, адәыӷба, аҳаирплан рымҵарсра, иара убасгьы аӷба, адәыӷьа аҳаирплан рымҵарсра хықәкыс иҟаҵаны рымпыҵахалара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа.
2. Арҭ аумҭақәа ҟаҵазар:
а) заа еибыҳәаны гәыԥҩык ауаатәыҩса рыла;
б) агәабзиареи аԥсҭазаареи рзы ишәарҭоу амч ахархәарала, мамзаргьы уи аҩыза амч ахархәаразы ақәмақарра ала;
в) абџьар, мамзаргьы бџьарк аҳасабала зныҟәгара ауа маҭәарк ахархәарала, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа еиҿкаау агәыԥ ала иҟаҵазар, мамзаргьы машәырла ауаҩытәыҩса иԥсра ахылҿиаазар, мамзаргьы ихьанҭоу аҵыхәтәақәа рхылҿиаазар, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәашықәса рҟынӡа.

Ахәҭаҷ 206. Уаарацәалатәи аилахәарақәа

Еиларгьежьрала, былрала, амазара аԥхасҭатәрала, амцабџьар, иԥжәауа амаҭәашьарқәа, мамзаргьы ашьақәыргылақәа рхархәарала, иара убас, амчра ахаҭарнак бџьарла иҿагылара амҩаԥгарала ауаарацәатә еилахәарақәа реиҿкаара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.
2. Абри ахәҭаҷ актәи ахәҭала иазԥхьагәаҭоу уаарацәалатәи аилахәарақәа рылахәра, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.
3. Амчра ахаҭарнак иҟаиҵо закәанлатәи адҵақәа ҽазҵәылхрала рынамыгӡареи, ҽазҵәылхрала ауаарацәатәи аилахәара аҽрылархәразы, иара убас, ауааԥсыра ааха рыҭаразы ааԥхьарақәа рыҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа.

Ахәҭаҷ 207. Агәымхара

1. Агәымхара, д.и., иаахтны ауаажәлар ҳаҭыр рықәымҵара аарԥшуа, абџьар, мамзаргьы бџьарра зуа даҽа маҭәарк ахархәарала ауаажәларратә ԥҟарақәа еилазго имҽыӷу ахымҩаԥгара, –
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Уи аумҭа ҟаҵазар заа еибыҳәаны гәыԥҩык ауаатәыҩса рыла, мамзаргьы еиҿкаау ацәгьауратә гәыԥ ала, иара убас, амчра ахаҭарнак, мамзаргьы ауаажәларратә ԥҟарақәа рыхьчара зуалԥшьоу даҽаӡәы, мамзаргьы имҩаԥысуа аилагара аԥырҟәҟәаара зҽазызкыз ауаатәыҩса рҿагыларала, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны быжьшықәса рҟынӡа.

Ахәҭаҷ 208. Авандализм (Ахәымгара)

Авандализм, д.и., ахыбрақәа, аханқәа, даҽа ргыларақәак хәымгала рызныҟәара, иара убас, азеиԥш мҩангагақәа рҿы, мамзаргьы даҽа зеиԥш ҭыԥқәак рҿы амазара аԥхасҭатәра, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.

Ахәҭаҷ 209. Ахархәаҩцәа афымцалашара рзоушьҭра закәандарала аанкылара, мамзаргьы уи армаҷра, мамзаргьы аԥсҭазаараҿы зда ԥсыхәа ыҟам егьырҭ ахыҵхырҭақәа рҟынтәи ахархәара аҟәыхра

1. Машәырла аԥхасҭа ӷәӷәа зыхҟьаз, агәабзиара ӷәӷәала еиҵазҟьаз, мамзаргьы ихьанҭоу даҽа хылҿиаак зыхҟьаз амаҵураҭыԥ иахагылоу ауаҩытәыҩса, мамзаргьы акоммерциатә мазара даҽа еиҿкаарак аҿы анапхгара знапы иану ауаҩытәыҩса ила ахархәаҩцәа афымцалашара рзоушьҭра закәандарала аанкылара, мамзаргьы уи армаҷра, иара убас, егьырҭ аԥсҭазаара еиқәыршәагатә хыҵхырҭақәа рҟынтәи ахархәара аҟәыхра, –
шьауӷас ирзыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Абарҭ аумҭақәа машәырла ауаҩы иԥсра рхылҿиаара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ рынкылара ақәиҭымра ҿҳәарала хышықәса рҟынӡа.

Ахәҭаҷ 210. Аԥсҭазаара еиқәыршәагатә обиектқәа ихәарҭаданы рыҟаҵара

1. Афеида алхра хықәкыс иҟаҵаны, мамзаргьы гәымхала ахәыцра мзызс иаҭаны аенергетика, аелектроеимадара, анхарҭа-коммуналтә нхашәақәа, иара убас, егьырҭ аԥсҭазаара еиқәыршәагатә обиектқәа ррыбгара, рыԥҽра, мамзаргьы даҽакала ахархәаразы ихәарҭаданы рыҟаҵара, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инадыркны ҩышықәса рҟынӡа, мамзаргьы ахақәиҭра алхәдатәра ҿҳәарала шықәсык инаркны хышықәса рҟынӡа.
2. Урҭ аумҭақәа ҟаҵазар:
а) заа еибыҳәаны гәыԥҩык рыла, –
б) амаҵурауаҩ имаҵураҭыԥ ихы архәарала, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа машәырла ауаҩы иԥсра ахылҿиаара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 211. Ашьхаратә, аргыларатә усурақәа, мамзаргьы даҽа усурақәак рымҩаԥгараан ашәарҭадаратә ԥҟарақәа реилагара

1. Ашьхаратә, аргыларатә усурақәа, мамзаргьы даҽа усурақәак рымҩаԥгараан ашәарҭадаратә ԥҟарақәа реилагара иахҟьаны ауаҩы игәабзиара машәырла ихьанҭоу, мамзаргьы бжьаратәла ихьанҭоу ааха аҭара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Уи аумҭа иахҟьар ауаҩы машәырла иԥсра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
3. Абри ахәҭаҷ актәи ахәҭаҿы иазԥхьагәаҭоу аумҭа ҩыџьа, мамзаргьы ҩыџьа инареиҳаны машәырла рыԥсра ахҟьара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра ҿҳәарала хышықәса рҟынӡа.
Азгәаҭа. Ирацәоу аԥхасҭа ҳәа абри ахы ахәҭаҷқәа рыҟны иԥхьаӡоуп шәи ҩынҩажәи жәаба нызқь мааҭ рыхә инеиҳау аԥхасҭа.

Ахәҭаҷ 212. Аԥжәаразы ишәарҭоу аобиектқәа, рҿы ашәарҭадара аԥҟарақәа реилагара

1. Аԥжәаразы ишәарҭоу аобиектқәа, мамзаргьы ацехқәа рҿы ашәарҭадаратә ԥҟарақәа реилагара иахҟьаны ирацәоу аԥхасҭа аҭара, мамзаргьы машәырла ауаҩы иԥсра ахҟьара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Уи аумҭа машәырла ауаҩы иԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра, мамзаргьы уи ада.
3. Абри ахәҭаҷ актәи ахәҭаҿы иазԥхьагәаҭоу аумҭа ҩыџьа, мамзаргьы ҩыџьа инареиҳаны машәырла рыԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 213. Иԥжәауа, лассы амца зкуа амаҭәашьарқәеи апиротехникатә аалыҵқәеи ашәҟәы рҭагалара, рыҵәахра, рымҩаԥгара, ахархәара рзура рыԥҟарақәа реилагара

Иԥжәауа, лассы амца зкуа амаҭәашьарқәеи апиротехникатә аалыҵқәеи ашәҟәы рҭагалара, рыҵәахра, рымҩаԥгара, ахархәара рзура рыԥҟарақәа реилагара, иара убас, почтала, мамзаргьы аидарамҩангагала (багажла) закәандарала рышьҭра, насгьы арҭ аумҭақәа машәырла ирыхҟьазар ауаҩы игәабзиара ихьанҭоу ааха аиура, мамзаргьы аԥсра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 214. Абылра ашәарҭадара аԥҟарақәа реилагара

1. Мцала амашәыр аҟамлара иахылаԥшуа ауаҩытәыҩса иҟаиҵаз аԥҟарақәа реилагара иахҟьаны ауаҩы игәабзиара ихьанҭоу, мамзаргьы бжьаратәла ихьанҭоу ааха машәырла аиура, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Уи аумҭа машәырла иахҟьазар ауаҩы иԥсра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
3. Абри ахәҭаҷ актәи ахәҭа аҿы иазԥхьагәаҭоу аумҭа иахҟьазар ҩыџьа, мамзаргьы ҩыџьа инареиҳаны рыԥсра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, мамзаргьы уи ада.

Ахәҭаҷ 215. Аиадертә материалқәеи ирадиоактивтәу амаҭәашьарқәеи закәандарала реиҭарсра

1. Аиадертә материалқәеи арадиоактивтә маҭәашьарқәеи закәандарала раахәара, рыҵәахра, рхархәара, даҽаӡә имадара (иҭара), мамзаргьы аиадертә маҭәарқәеи арадиоактивтә маҭәашьарқәеи реимҿыхра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса рҟынӡа.
2. Абри ахәҭаҷ актәи ахәҭала иазԥхьагәаҭоу аумҭа иахҟьазар ауаҩы машәырла иԥсра, мамзаргьы аҵыхәтәа бааԥс ахылҿиаара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭала иазԥхьагәаҭоу аумҭа иахҟьазар ҩыџьа, мамзаргьы ҩыџьа инареиҳаны ауаа машәырла рыԥсра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәтаҷ 216. Аиадертә материалқәа, мамзаргьы арадиоактивтә маҭәашьарқәа рӡара, мамзаргьы аиуразы аԥҟадҵаҟаҵара

Аиадертә материалқәа, мамзаргьы арадиоактивтә маҭәашьарқәа рӡара, мамзаргьы урҭ риуразы аԥҟадҵаҟаҵара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Урҭ аумҭақәа ҟаҵазар:
а) заа еибыҳәаны гәыԥҩык рыла;
б) амаҵурауаҩ имаҵуратә ҭагылазаара ихы архәарала;
в) аԥсҭазаареи агәабзиареи рзы ишәарҭоу амч ахархәарала, мамзаргьы уи амч ахархәаразы қәмақаррала, –
 шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны быжьшықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар:
а) еиҿкаау агәыԥ ала;
б) аԥсҭазаареи агәабзиареи рзы ишәарҭоу амч ахархәарала, мамзаргьы уи амч ахархәаразы қәмақаррала, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа, уи инацҵаны амазара амхра.
 
Ахәҭаҷ 217. Закәандарала абџьар, ихадоу уи ахәҭақәа, аџьаԥҳаны, иԥжәо амаҭәашьарқәа, артҟәацга, ашьақәгылақәа раахәара, даҽаӡәы иҭара (имадара), рыҭира, рыҵәахра, рымҩангара, рныҟәгара

1. Закәандарала амцабџьар, ихадоу уи ахәҭақәа, аџьаԥҳаны (ацхаара зҭам абџьар, ихадоу уи ахәҭақәа, уи иаго аџьаԥҳаны аламкәа), иԥжәауа амаҭәашьарқәа, артҟәацгатә шьақәгылақәа раахәара, даҽаӡәы иҭара (имадара), рыҭира, рыҵәахра, рымҩангара, рныҟәгара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа, мамзаргьы уи ада.
2. Урҭ аумҭақәа заа еибыҳәаны гәыԥҩык ауаа рыла иҟаҵоу, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны фышықәса рҟынӡа.
3. Абри ахәҭаҷ актәи ахәҭала иазԥхьагәаҭоу аумҭа еиҿкаау агәыԥ ала иҟаҵоу, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны аашықәса рҟынӡа.
4. Агазтә бџьар, абџьар хьшәашәа (иԥызҟауеи иалалауеи абџьарқәа) уи инацҵаны аршәга зцу абџьар, амилаҭтә маҭәа иахьацу аҭыԥқәа, иара убас, занааҭлатәи ашәарыцара иадҳәалоу абџьар аламкәа, раахәара рыҭира, мамзаргьы рныҟәгара, –
шьауӷас ирзыԥҵәоуп ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа, мамзаргьы уи ада.
Азгәаҭа. Абри ахәҭаҷ аҿы иарбоу амаҭәарқәа хатәгәаԥхарала ишьҭазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит даҽа цәгьаурак аилазаара адыргақәа уи иумҭа иаламзар.
Хатәгәаԥхарала ишьҭаҵоуп ҳәа ашьара залшом абри Азакәанеидкыла ахәҭаҷқәа 217, 218 рҿы иарбоу ауаҩытәыҩса иаанкылараан иҟәныху, иара убас, аусеилыргаратә еимадарақәа рымҩаԥгараан иԥшааны имху амаҭәарқәа.

Ахәҭаҷ 218. Закәандарала абџьар аҟаҵара

1. Закәандарала амцабџьар аҟаҵара, мамзаргьы абџьари уи иацу аиқәыршәагатә хәҭамаҷқәеи рырҽеира, закәандарала аџьаԥҳаны иԥжәо амаҭәашьарқәа, артҟәацга шьақәгылақәа рыҟаҵара, иара убас, аџьаԥҳаны, иԥжәауа амаҭәашьар, артҟәацгатә шьақәгылақәа рҭыжьра, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа.
2. Урҭ аумҭақәа заа еибыҳәаны гәыԥҩык ауаа рыла иҟаҵоу, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны фышықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭақәа еиҿкаау агәыԥ ала иҟаҵазар, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны аашықәса рҟынӡа.
4. Агазтә бџьар, абџьар хьшәашәа, аршәга бџьар закәандарала рыҟаҵара, –
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
Азгәаҭа. Абри ахәҭаҷ аҿы иазԥхьагәаҭоу амаҭәарқәа хатәгәаԥхарала ишьҭазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит даҽа цәгьаурак аилазаара адыргақәа уи аумҭа иаламзар.

Ахәҭаҷ 219. Амцабџьар ишабалак аҵәахра

Амцабџьар даҽаӡәы имԥыхьашәартә еиԥш ишабалак аҵәахра иахҟьаны аҵыхәтәа цәгьа ахылҿиаара, –
шьауӷас иазыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.

Ахәҭаҷ 220. Абџьар, аџьаԥҳаны, иԥжәауа амаҭәашьарқәа, артҟәацгатә шьақәгылақәа рыҵәахразы ауалԥшьа ишабалак анагӡара

Амцабџьар, аџьаԥҳаны, иԥжәо амаҭәашьарқәа, артҟәацгатә шьақәгылақәа рыхьчара знапы иану ауаҩытәыҩса иуалԥшьа ишабалак рынамыгӡара иахҟьаны урҭ рӡара, раԥыхра, мамзаргьы ихьанҭоу даҽа ҵыхәтәак ахылҿиаара аналыршаха, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.

Ахәҭаҷ 221. Абџьар, аџьаԥҳаны, иԥжәо амаҭәашьарқәа, артҟәацга шьақәгылақәа рӡара, мамзаргьы урҭ риуразы аԥҟадҵаҟаҵара

1. Амцабџьар, мамзаргьы уи аиқәыршәагатә хәҭамаҷқәа, аџьаԥҳаны иԥжәо амаҭәашьарқәа, мамзаргьы артҟәацга шьақәгылақәа рӡара, мамзаргьы урҭ риуразы аԥҟадҵаҟаҵара, –
шьауӷас ирзыԥҵәоуп ахақәиҭра алхәдатәра хышықәса инадыркны быжьшықәса рҟынӡа.
2. Абри ахәҭаҷ актәи ахәҭала иазԥхьагәаҭоу аумҭақәа ҟаҵазар:
а) заа еибыҳәаны гәыԥҩык рыла;
б) амаҵурауаҩ имаҵураҭыԥ ихы архәарала;
в) аԥсҭазаареи агәабзиареи рзы ишәарҭам амч ахы архәарала, мамзаргьы уи амч ахы архәаразы қәмақаррала, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәаҩа шықәса рҟынӡа, уи инацҵаны амазара амхра, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар: 
а) еиҿкаау агәыԥ ала;
б) аԥсҭазаареи агәабзиареи рзы ишәарҭоу амч ахы архәарала, мамзаргьы уи амч ахы архәаразы қәмақаррала, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа, уи инацҵаны амазара амхра. 

Ахәҭаҷ 222. Амшынтә қәылара

1. Атәым мазара ампыҵахалара хықәкыс иҟаҵаны, амч ахархәарала, мамзаргьы уи азы қәмақаррала амшын ӷба, мамзаргьы аӡиас ӷба ақәлара, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.
2. Уи аумҭа абџьар ахархәарала, мамзаргьы бџьарк аҳасабала зныҟәгара ауа маҭәарк ахархәарала аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәаҩа шықәса рҟынӡа, уи инацҵаны амазара амхра.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар еиҿкаау агәыԥ ала, мамзаргьы машәырла иахылҿиаар ауаҩы иԥсра, мамзаргьы ихьанҭоу даҽа ҵыхәтәак, –
шьауӷас ирзыԥҵәоуп ахақәиҭра алхәдатәра жәашықәса инадыркны жәохә шықәса рҟынӡа, уи инацҵаны амазара амхра.

Ахәҭаҷ 223 ахархәаразы шәахәаԥш Аԥсны Аҳәынҭқарра Иреиҳаӡоу Аӡбарҭа Апленум 12.09.2012 шықәсазтәи ақәҵара N 1.

Ахәҭаҷ 223. Арҩашьыгатә хархәагақәеи апсихотроптә маҭәашьарқәеи, мамзаргьы урҭ иреиԥшқәоу амаҭәашьар закәандарала раахәара, рыҵәахра, рымҩангара, рырхиара аиҭаус рыдулара

1. Аҭира хықәкыс иамамкәаны, арҩашьыгатә хархәагақәеи апсихотроптә маҭәашьарқәеи, мамзаргьы урҭ иреиԥшу арҩашьыгақәа закәандарала раахәара, рыҵәахра, рымҩангара, рырхиара аиҭаус рыдулара, –
шьауӷас ирзыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа.
2. Урҭ аумҭақәа шәагаа дула рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа, уи инацҵаны ахараԥса шәагаала ҩынҩажәи жәаба нызқь ианыдыркны шә-нызқь мааҭ рҟынӡа.
3. Абри ахәҭаҷ актәи ахәҭала иазԥхьагәаҭоу аумҭақәа ҟаҵазар ҷыдала идуу шәагаала, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны быжьшықәса рҟынӡа, уи инацҵаны ахараԥса шәагаала шә-нызқь инадыркны шәи ҩынҩажәи жәаба нызқь мааҭ рҟынӡа.
Азгәаҭа. Абри ахәҭаҷ ала иазԥхьагәаҭоу ацәгьаура ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит уи, арҩашьыгатә хархәагақәеи апсихотроптә маҭәашьарқәеи, иара убас, урҭ иреиԥшу арҩашьыгақәа хатәгәаԥхарала иалеиҵар, насгьы арҩашьыгеи апсихотроптәи, урҭ иреиԥшу амаҭәашьарқәеи закәандарала реиҭарсра иадҳәалоу ацәгьаурақәа раарыԥшреи раԥырҟәҟәаареи, урҭ ацәгьаурақәа ҟазҵаз рцәыргареи, цәгьаурала ирҳау амазара аԥшаареи ацәыргареи ҽазҵәылхрала иацхраауа ауаҩытәыҩса. Арҩашьыгатә, хархәагақәа апсихотроптә маҭәашьарқәа, насгьы урҭ иреиԥшу арҩашьыгатә маҭәашьарқәа хатәгәаԥхарала иалаҵоуп ҳәа ашьара залшом игәҩароу иаанкылараан, мамзаргьы аусеилыргаратә еимдара амҩаԥгараан иԥшааны ирымху.
Арҩашьыгатә хархәага апсихотроптә маҭәашьарқәа, мамзаргьы урҭ иреиԥшу арҩашьыгақәа абри ахәҭаҷи, ахәҭаҷқәа 224, 224.1, 226 ирызкны ашәагаа ду, мамзаргьы иҷыдоу ашәагаа ду шьақәнарӷәӷәоит Аԥсны Аҳәынҭқарра аминистрцәа Реилазаара.
(Амчра аҭоуп Аԥсны Аҳәынҭқарра 07.08.2012 шықәсазтәи Азакәан N 3187-с-V ала)


25-тәи ахы. АУААԤСЫРА РГӘАБЗИАРЕИ АУААЖӘЛАРРАТӘ УАҨЫШЬАРЕИ ИРԤЫНГЫЛО АЦӘГЬАУРАҚӘА

Ахәҭаҷ 223. Амчра ыӡуп. Аԥсны Аҳәынҭқарра 21.07.2009 шықәсазтәи Азакәан N 2426-c-IV.

Ахәҭаҷ 224 ахархәаразы шәахәаԥш Аԥсны Аҳәынҭқарра Иреиҳаӡоу Аӡбарҭа Апленум 12.09.2012 шықәсазы иаднакылаз Ақәҵара N 1.

Ахәҭаҷ 224. Аҭира хықәкыс иаҭаны, закәандарала аарыхра, аус адулара, архиара, аахәара, аҵәахра, амҩангара, ашьҭра, иара убас, арҩашьыгатә хархәагақәеи апсихотроптә маҭәашьарқәеи, мамзаргьы урҭ иреиԥшу арҩашьыгақәа рыҭира.

(Аԥсны Аҳәынҭқарра 07.08.2012 шықәсазтәи азакәан N 3187-с-v аредакциала)

1. Аҭира хықәкыс иаҭаны, закәандарала аарыхра, аус адулара, архиара, аахәара, аҵәахра, амҩангара, ашьҭра, иара убас, арҩашьыгатә хархәагақәа апсихотроптә маҭәашьарқәа, мамзаргьы урҭ иреиԥшу арҩашьыгақәа рыҭира, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны аашықәса рҟынӡа, уи инацҵаны ахараԥса шәагаала шәи ҩынҩажәи жәаба нызқь инадыркны ҩышә нызқь мааҭ рҟынӡа.
2. Урҭ аумҭақәа ҟаҵазар:
а) заа еибыҳәаны гәыԥҩык рыла;
б) шәагаа дула;
в) жәаа шықәса зхыҵхьоу ауаҩы ила, заа идырны зықәра намӡац идҳәаланы, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәаҩа шықәса рҟынӡа, уи инацҵаны ахараԥса ҩышә нызқь инадыркны ҩышәи ҩынҩажәи жәаба нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар:
а) еиҿкаау агәыԥ ала;
б) заа идырны жәиԥшь шықәса зхымҵыц ирыдҳәаланы;
в) ҷыдала ирацәоу шәагаала;
г) амаҵурауаҩ имаҵуратә ҭагылазаара ихы иархәарала, –
шьауӷас ирзыԥҵәоуп ахақәиҭра алхәдатәра ҿҳәарала жәаҩа шықәса инадыркны жәохә шықәса рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада, уи инацҵаны ахараԥса шәагаала ҩышәи ҩынҩажәи жәаба нызқь инадыркны хышә нызқь мааҭ рҟынӡа.

Ахәҭаҷ 224.1 ахархәаразы шәахәаԥш Аԥсны Аҳәынҭқарра Иреиҳаӡоу Аӡбарҭа Апленум 12.09.2012 шықәсазы иаднакылаз Ақәҵара N 1.


Ахәҭаҷ 224.1. Закәандарала Аԥсны Аҳәынҭқарра аҳәаа аҭагалара, анҭыҵ агара, мамзаргьы транзитла Аԥсны Аҳәынҭқарра иалганы арҩашьыгатә хархәага, апсихотроптә маҭәашьари, мамзаргьы урҭ иреиԥшу арҩашьыгақәа ргара

(иалагалоуп Аԥсны Аҳәынҭқарра 07.08.2012 шықәсазтәи Азакәан N 3187-с-V ала)

1. Закәандарала Аԥсны Аҳәынҭқарра аҳәаа аҭагалара, анҭыҵ агара, мамзаргьы транзитла Аԥсны Аҳәынҭқарра иалганы арҩашьыгатә хархәага, апсихотроптә маҭәашьар, мамзаргьы урҭ иреиԥшу арҩашьыгақәа ргара, – 
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәшықәса рҟынӡа, уи инацҵаны ахараԥса шәагаала ҩышә нызқь инадыркны ҩышәи ҩынҩажәи жәаба нызқь мааҭ рҟынӡа.
2. Урҭ аумҭақәа ҟаҵазар:
а) шәагаа дула;
б) заа еибыҳәаны гәыԥҩыла, –
шьауӷас ирзыԥҵәоуп ахақәиҭра алхәдатәра ҿҳәарала жәшықәса инадыркны жәаҩа шықәса рҟынӡа, уи инацҵаны ахараԥса шәагаала ҩышәи ҩынҩажәи жәаба нызқь инадыркны хышә нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар:
а) еиҿкаау агәыԥ ала;
б) иҷыдоу шәагаа дула;
в) амаҵурауаҩ имаҵуратә ҭагылазаара ихы архәарала, –
шьауӷас ирзыԥҵәоуп ахақәиҭра алхәдатәра ҿҳәарала жәаҩа шықәса инадыркны жәохә шықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада, уи инацҵаны ахараԥса хышә нызқь инадыркны хышәи ҩынҩажәи жәаба нызқь мааҭ рҟынӡа, мамзаргьы ԥсраҽнынӡа ахақәиҭра алхәдатәра.
(Аԥсны Аҳәынҭқарра 29.11.2012 шықәсазтәи Азакәан N 3227-с-V аредакциала).

Ахәҭаҷ 225. Арҩашьыгатә хархәагақәеи апсихотроптә маҭәашьарқәа реиҭарсра аԥҟарақәа реилагара

(Аԥсны Аҳәынҭқарра 21.07.2009 шықәсазтәи Азакәан N 2426-с-IV аредакциала)

1. Арҩашьыгатә хархәагақәеи апсихотроптә маҭәашьарқәеи рзы ишьақәыргылоу аԥҟарақәа еилаганы раарыхра, рырхиара, аус рыдулара, рыҵәахра, рыԥхьаӡара, раушьҭра, рыҭира, реихшара, рымҩангара, рышьҭра, раахәара, ахархәара рзура, аҳәаа рҭагалара, рыҭгара, рықәгара, мамзаргьы арҩашьыгатә хархәагеи апсихотроптә маҭәашьари рырхиараҿы ахархәара зызуз иҷыдоу ахылаԥшра змоу амаҭәахәқәеи амыругақәеи рырӡра, иара убас, арҩашьыгатә хархәагеи апсихотроптә маҭәашьари злырхуа аҵиаақәа рырашәара уи аумҭа ҟаҵазар урҭ аԥҟарақәа рынагӡара зуалԥшьоу ауаҩытәыҩса ила, –
 шьауӷас иазыԥҵәоуп ахараԥса шәагаала шә-нызқь инадыркны шәи ҩынҩажәи жәаба нызқь мааҭ рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра ҿҳәарала шықәсык инаркны хышықәса рҟынӡа.
2. Урҭ аумҭақәа акрырҳаразы иҟаҵазар, мамзаргьы машәырла ауаҩы игәабзиара ааха рнаҭазар, мамзаргьы ихьанҭоу даҽа хылҿиаак роузар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала шықәсык инаркны хышықәса рҟынӡа.

Ахәҭаҷ 226. Арҩашьыгатә хархәагақәеи апсихотроптә маҭәашьарқәеи рӡара, мамзаргьы дцаларала рыцәгара 

(Аԥсны Аҳәынҭқарра 21.07.2009 шықәсазтәи Азакәан N 2426-с-IV аредакциала)

1. Арҩашьыгатә хархәагақәеи апсихотроптә маҭәашьарқәеи рӡара, мамзаргьы аиуразы адҵаԥҟаҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны фышықәса рҟынӡа.
2. Урҭ аумҭақәа ҟаҵазар:
а) заа еибыҳәаны гәыԥҩык рыла;
б) амаҵурауаҩ имаҵуратә ҭагылазаара ихы архәарала;
в) шәагаа дула:
г) аԥсҭазаареи агәабзиареи рзы ишәарҭам амч ахархәарала, мамзаргьы уи амч ахархәаразы қәмақаррала, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәашықәса рҟынӡа, уи инацҵаны амазара амхра.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар:
а) еиҿкаау агәыԥ ала;
б) арҩашьыгатә хархәагақәеи апсихотроптә маҭәашьарқәеи ирыдҳәаланы ҷыдала идуу шәагаала;
в) аԥсҭазаареи агәабзиареи рзы ишәарҭоу амч ахархәарала, мамзаргьы уи амч ахархәаразы қәмақаррала, –
шьауӷас иазыԥҵәоуп ахақәиҭра алхәдатәра ҿҳәарала жәаҩа шықәса инадыркны жәохә шықәса рҟынӡа, уи инацҵаны амазара амхра.

Ахәҭаҷ 227. Арҩашьыгатә хархәагақәеи апсихотроптә маҭәашьарқәеи адкыларахь ауаҩы иазаагара 

(Аԥсны Аҳәынҭқарра 21.07.2009 шықәсазтәи Азакәан N 2426-с-IV аредакциала)

1. Арҩашьыгатә хархәагақәеи апсихотроптә маҭәашьарқәеи адкыларахь ауаҩы иазаагара, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны аашықәса рҟынӡа.
2. Уи аумҭа ҟаҵазар:
а) заа еибыҳәаны гәыԥҩык рыла, мамзаргьы еиҿкаау агәыԥ ала;
б) заа идырны зықәра намӡац изкны, мамзаргьы ҩыџьа инареиҳаны, ирызкны;
в) амч ахархәарала, мамзаргьы уи азы қәмақаррала, –
шьауӷас иазыԥҵәоуп ахақәиҭра алхәдатәра ҿҳәарала аашықәса инадыркны жәашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭа ааха зоуз иԥсра ахылҿиаазар, мамзаргьы ихьанҭоу даҽа ҵыхәтәак, ахылҿиаазар, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәаҩа шықәса рҟынӡа, уи инацҵаны амазара амхра.
Азгәаҭа. Абри ахәҭаҷ амчхара иаҵанакуам ВИЧ аҿкы, иара убас, егьырҭ ишәарҭоу аҿкы чымазарақәа апрофилактика рзураан арҩашьыгатә хархәагақәеи апсихотроптә маҭәашьарқәеи зларыдыркыло, иақәнаго амаҭәахәқәеи амыругақәеи ахархәара рзуразы апропаганда аҟаҵара уи ахархәара (аумҭа) мҩаԥгазар анагӡаратә мчра агәабзиарахьчаратә ҟәшеи, арҩашьыгатә хархәагақәеи апсихотроптә маҭәашьарқәеи реиҭарсра хлаԥшра рзызуа аҟәшақәа рақәшаҳаҭрала.

Ахәҭаҷ 228. Арҩашьыгатә хархәага злоу, заарыхра азин ыҟам аҵиаақәа закәанда рырашәара

(Аԥсны Аҳәынҭқарра 21.07.2009 шықәсазтәи Азакәан N 2426-с-IV аредакциала)

1. Заарыхра азин ыҟам аҵиаақәа рылаҵара, раарыхра, иара убас, аныцә, амак, егьырҭ аҵиаақәа рырашәара, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны аашықәса рҟынӡа, уи инацҵаны ахараԥса шәагаала шә-нызқь инадыркны шәи ҩынҩажәи жәаба нызқь мааҭ рҟынӡа.
2. Урҭ аумҭақәа ҟаҵазар:
а) заа еибыҳәаны гәыԥҩык рыла;
б) еиҿкаау агәыԥ ала;
в) ирацәоу шәагаала, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәаҩа шықәса рҟынӡа.
Азгәаҭа. Арҩашьыгатә маҭәахәра злоу заарыхра азин ыҟам аҵиаақәа, иара убас, абри ахәҭаҷ иазку идуу ашәагаа шьақәнарыӷәӷәоит Аԥсны Аҳәынҭқарра аминистрцәа реилазаара.

Ахәҭаҷ 229. Арҩашьыгатә хархәага злоу, мамзаргьы апсихотроптә маҭәашьарқәа рыдкыларазы ацәгьаучырҭақәа реиҿкаара, мамзаргьы рныҟәгара

(Аԥсны Аҳәынҭқарра 21.07.2009 шықәсазтәи Азакәан N 2426-с-IV аредакциала)

1. Арҩашьыгатә хархәага злоу, мамзаргьы апсихотроптә маҭәашьарқәа рыдкыларазы ацәгьаучырҭақәа реиҿкаара, мамзаргьы урҭ рныҟәгара, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны аашықәса рҟынӡа.
2. Урҭ аумҭақәа ҟаҵазар еиҿкаау агәыԥ ала, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәашықәса рҟынӡа.

Ахәҭач 230. Арҩашьыгатә хархәагеи апсихотроптә маҭәашьари риуразы изакәандароу арецепт, мамзаргьы иԥаршеиу даҽа усшәҟәык алҩаара

(Аԥсны Аҳәынҭқарра 21.07.2009 шықәсазтәи Азакәан N 2426-с-IV аредакциала)

Арҩашьыгатә хархәагеи апсихотроптә маҭәашьари риура азин ҟазҵо, изакәандароу арецепт, мамзаргьы иԥаршеиу даҽа усшәҟәык алҩаара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра ҿҳәарала шықәсык инаркны хышықәса рҟынӡа. 
Урҭ аумҭақәа гәыԥҩык ауаатәҩса рыла заа еибыҳәаны иҟаҵоу, –
шьауӷас иазыԥҵәоуп ахақәиҭра алхәдатәра ҿҳәарала фышықәса инадыркны жәашықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала ҩышықәса инадыркны хышықәса рҟынӡа.

Ахәҭаҷ 231. Ӷәӷәала анырра зылшо, мамзаргьы ишҳаму амаҭәашьарқәа рыҭира хықәкыс иҟаҵаны закәандарала реиҭарсра

1. Аҭира хықәкыс иҟаҵаны закәандарала рырмазеира, аус рыдулара, раахәара рыҵәахра, мамзаргьы рышьҭра, иара убас, закәандарала рыҭира ӷәӷәала анырра змоу, мамзаргьы ишҳаму ирҩашьыгам ипсихотроптәым амаҭәашьарқәа, иара убас, урҭ рыҟаҵареи аус рыдулара ирызку амыругақәа, –
шьауӷас ирзыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Урҭ аумҭақәа гәыԥҩык ауаатәыҩса рыла еибыҳәаны иҟаҵоу, –
шьауӷас ирзыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа еиҿкаау агәыԥ ала, мамзаргьы ӷәӷәала анырра змоу амаҭәашьарқәа ирызкны шәагаа дула аҟаҵара, –
шьауӷас ирзыԥҵәоуп ахараԥса шәагаала ҩажәа нызқь инадыркны ҩынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.
4. Ӷәӷәала анырра змоу, мамзаргьы ишҳаму амаҭәашьарқәа раарыхра, раахәара, рыҵәахра, рыԥхьаӡара, роушьҭра, рымҩангара, мамзаргьы рышьҭра аԥҟарақәа реилагара, урҭ аумҭақәа ирыхҟьазар машәырла рӡара, мамзаргьы машәырла даҽа аахак аиура, –
шьауӷас иазыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 232. Амедицинатә хатәы ԥышәеи афармацевттә хатә усуреи закәандарала раҿызаара 

1. Амедицинатә хатә ԥышәеи афармацевттә хатә усуреи закәандарала аусуразы алицензиа змам ауаҩытәыҩса иаҿызаара, насгьы уи аусура ауаҩытәыҩса игәабзиара машәырла ааха анаҭазар, –
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Хыхь иарбоу аумҭа машәырла ауаҩы иԥсра ахылҿиаар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 233. Асанитартә-епидемиологиатә ԥҟарақәа реилагара

1. Ачымазареи амгәахасреи ауаарацәа машәырла ирыззырҵысыз асанитар-епидемиологиатә ԥҟарақәа реилагара, –
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы ириашаны ашьақәыргыларатә усурақәа, ҿҳәарала шықәсык аҟынӡа.
2. Уи аумҭа машәырла ауаҩы иԥсра ахҟьазар, –
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 234. Ауаа рыԥсҭазаареи ргәабзиареи рзы ашәарҭара аԥызҵо аҭагылазаашьа шыҟоу амҳәара (аҵәахра)

1. Ауаа ргәабзиареи рыԥсҭазаареи рзы, мамзаргьы иааҳакәыршоу алагылазаара азы ишәарҭоу ахҭыс, аԥсабаратә цәырҵра, мамзаргьы ишәарҭоу даҽа ҭагылазаашьак шыҟоу, урҭ ашәарҭарақәа раԥырҟәҟәаара зуалԥшьоу ауааԥсыреи аусбарҭақәеи рахь адырра аҟаҵара зду адырра ҟаимҵар, мамзаргьы адырра еицакны иҟаиҵар, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Урҭ аумҭақәа ҟаҵазар Аԥсны аҳәынҭкарратә маҵзура ҭыԥк нызкыло ауаҩытәыҩса, мамзаргьы аҭыԥантәи ахатәхеиҿкаара ахада, мамзаргьы арҭ аумҭақәа ирыхҟьаны ауаҩы игәабзиара ааха аиузар, мамзаргьы ицәгьоу даҽа хылҿиаак ахҟьазар, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 235. Ашәарҭадара адҵаԥҟақәа ирықәымшәо аҭитәқәеи аалыҵқәеи раарыхра, рыҵәахра, рымҩангара, рыҭира, аусутәқәа рынагӡара, амаҵзура

1. Ахархәаҩцәа рыԥсҭазаареи ргәабзиареи ашәарҭадара адҵаԥҟақәа ирықәымшәо аалыҵқәеи аҭитәқәеи раарыхра, рыҵәахра, мамзаргьы рыҭира хықәкыс иаҭаны рымҩангара, мамзаргьы рыҭира, аусутәқәа рынагӡара, мамзаргьы амаҵзура, иара убас, егьырҭ аҭитәқәа, аусурақәа, мамзаргьы амаҵзурақәа ашәарҭадаратә дҵаԥҟақәа ишрықәшәо зырҵабыргуа, изиншәагам иофициалтәу аусшәҟәқәа рыцҵара, мамзаргьы урҭ аусшәҟәқәа рхархәара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Урҭ аумҭақәа:
а) заа еибыҳәаны гәыԥҩыла, мамзаргьы еиҿкаау агәыԥ ала рыҟаҵара;
б) фышықәса зхымҵыц ахәыҷқәа ирызкны урҭ аҭитәқәа, аусурақәа, мамзаргьы амаҵзурақәа рыҟаҵара, иара убас, аусурақәеи амаҵзурақәеи рынагӡара;
в) машәырла ауаҩы игәабзиара ихьанҭоу ааха, мамзаргьы иԥсра рыхҟьазар, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса инадыркны фышықәса рҟынӡа, уи инацҵаны ахараԥса шәагаала шә-нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа машәырла ҩыџьа, мамзаргьы ҩыџьа инареиҳаны рыԥсра ахҟьар, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 236. Атәылауаа рхаҭареи рзинқәеи ирықәххуа ахеидкыла аԥҵара

1. Ауааԥсыра рықәыӷәӷәара, мамзаргьы урҭ ргәабзиара даҽакала ааха аҭара, ртәылауаҩратә уалԥшьақәа рынагӡара мап рцәдыркра, мамзаргьы изиным даҽа умҭак дырҟаҵара зусура азку адинхаҵаратә, мамзаргьы ауаажәларратә хеидкыла аԥҵара, иара убас, уи ахеидкыла напхгара аҭара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Хыхь иарбоу ахеидкыла аусура аҽалархәра, иара убас, абри ахәҭаҷ актәи ахәҭаҿы иарбоу аумҭақәа рыларҵәара, –
шьауӷас ирзыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 237. Акаҳԥраус аиҿкаара

1. Акаҳԥраус алагалара, мамзаргьы акаҳԥра азаҟәымҵра аҟынӡа анагара, –
шьауӷас ирзыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Урҭ аумҭақәа ҟаҵазар:
а) амч ахархәарала, мамзаргьы амч ахархәаразы қәмақаррала;
б) Ааха змоу Аԥсны Аҳәынҭқарра аҳәаа иахгара, мамзаргьы закәандарала аҳәаа анҭыҵ инкылара;
в) заа еибыҳәаны гәыԥҩык рыла, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа ҟаҵазар еиҿкаау агәыԥ ала, мамзаргьы идырны, зықәра намӡац илызкны (изкны), –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.

Ахәҭаҷ 238. Акаҳԥраус аиҿкаара
 
1. Даҽа џьоукы акаҳԥраус иаҿызаарц азы аумҭақәа рыҟаҵара, иара убас, каҳԥырҭас ацәгьаучырҭа аԥҵара, мамзаргьы лассы-лассы акаҳԥраусқәа рымҩаԥгаразы аҭыԥ армазеира, –
шьауӷас ирзыԥҵәоуп ахараԥса, шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Урҭ аумҭақәа ҟаҵазар:
а) амаҵурауаҩ имаҵуратә ҭагылазаара ихы иархәаны;
б) амч ахархәарала, мамзаргьы амч ахархәаразы қәмақаррала;
в) акаҳԥрақәа рымҩаԥгаразы зықәра намӡац заа идырны рхархәарала, –
шьауӷас ирзыԥҵәоуп ахақәиҭра алхәдатәра, ҿҳәарала хышықәса инадыркны фышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рзы иазԥхьагәаҭоу аумҭақәа ҟаҵазар акаҳԥразы жәиԥшь шықәса зхымҵыц идырны рхархәарала, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 239. Асагәратә сахьақәеи, амаҭәарқәеи закәандарала рыларҵәара

Асагәратә сахьақәеи асагәратә материалқәеи рӡыргареи, рыларҵәареи хықәкыс иаҭаны закәандарала рыҟаҵара, рыларҵәара, рӡыргара, иара убас, асагәратә сахьа ҟазшьа змоу акьыԥхьҭыжьымҭақәа, акино, авидеоматериалқәа, аҭыхымҭақәа закәандарала рыҭира, –
шьауӷас ирзыԥҵәоуп ахараԥса шәагаала ҩажәи жәаба нызқь мааҭ инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 240. Зықәра намӡац рсагәратә сахьақәа зну аматериалқәа, мамзаргьы амаҭәарқәа рҭыжьреи реиҭарсреи

1. Заа идырны зықәра намӡац рсагәратә сахьақәа зну аматериалқәа, мамзаргьы амаҭәарқәа ауаа рыларҵәара, лабҿаба дырбара, мамзаргьы рӡыргара хықәкыс иаҭаны Аԥсны Аҳәынҭқарра аҳәаа иахганы рҭыжьра, рыҵәахра, мамзаргьы урҭ асахьақәа ауаа рыларҵәара, лабҿаба дырбара, рӡыргара, иара убас, заа идырны зықәра намӡац нагӡаҩцәак раҳасабала асагәратә ҟазшьа змоу лабҿабатә қәгыларала дырбараҿы ралархәра жәаа шықәса зхыҵхьоу ила аиҿкаара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны фышықәса рҟынӡа.
2. Урҭ аумҭақәа ҟаҵазар:
а) ани аби, мамзаргьы зықәра намӡац рааӡара закәанла изду ауаҩытәыҩса, иара убас, арҵаҩы, аҵарадырратә, ааӡарҭатә, ахәшәтәырҭатә, урҭ иреиԥшу егьырҭ аиҿкаарақәа рҿы зықәра намӡац рхылаԥшра уалԥшьас изду ауаҩы ила;
б) жәиԥшь шықәса зхымҵыц ахәыҷы изкны;
в) заа еибыҳәаны гәыԥҩыла, мамзаргьы еиҿкаау агәыԥ ала, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.

Ахәҭаҷ 241. Аҭоурыхи акультуреи ирызку аҭоурыхи акультуреи рбаҟақәа рыбжьыхра, мамзаргьы рыԥхасҭатәра 

1. Аҭоурыхи, акультуреи, аԥсабаратә комплексқәеи ирызку абаҟақәа, рыбжьыхра, мамзаргьы аҳәынҭқарра иахьчо даҽа аобиектқәак, иара убас, аҭоурыхтә, мамзаргьы акультуратә хәы змоу амаҭәарқәеи аусшәҟәқәеи рыбжьыхра, мамзаргьы рыԥхасҭатәра, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык инаркны хышықәса рҟынӡа.
2. Урҭ аумҭақәа ҟаҵазар ҷыдала зыхә ҳараку аобиектқәа ирызкны, мамзаргьы аҳәынҭқарратә ҵакы змоу аобиектқәа ирызкны, –
шьауӷас ирзыԥҵәоуп ахараԥса шәагаала шә-нызқь инадыркны ҩышәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәсанӡа.

Ахәҭаҷ 242. Иԥсыз рыԥсыбаҩи урҭ ахьжу анышәынҭрақәеи хәымгарала рызныҟәара

1. Иԥсыз рыԥсыбаҩқәа хәымгарала рызныҟәара, урҭ ахьжу анышәынҭрақәа ргәы иқәу архиагақәа, мамзаргьы аԥсыжра иадҳәалоу ақьабзтә уснагӡатәқәа, иара убас, аԥсхәрақәа рымҩаԥгарҭас иҟоу ахыбрақәа ррыбгара, рыԥхасҭатәра, хәымгарыла рызныҟәара, -
шьауӷас ирзыԥҵәоуп ахараԥса, шәагаала ҩажәи хәба нызқь инадыркны ԥшьынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа
(Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
2. Урҭ аумҭақәа ҟаҵазар:
а) гәыԥҩык рыла, заа еибыҳәаны гәыԥҩык рыла, мамзаргьы еиҿкаау агәыԥ ала;
б) амилаҭра, ацәаԥшшәахәра, адинхаҵара ацәымӷреи аиӷареи мзызс иаҭаны, иара убас, афашизмра иаҿагыланы ақәԥара иалахәыз, мамзаргьы афашизмра иалаӡыз ирзыргылоу аскульптурақәеи архитектурақәеи ирызкны, мамзаргьы афашизмра иаҿыгыланы ақәԥара иалахәыз анышә иахьамадоу аҭыԥқәа ирызкны;
в) амч ахархәарала, мамзаргьы амч ахархәаразы қәмақаррала, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәа рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.

Ахәҭаҷ 243. Аԥстәқәа мҽыӷрала рызныҟәара

1. Гәымхаратә ҳасабла, мамзаргьы афеида алгара хықәкыс иаҭаны, мамзаргьы асадистратә методқәа ахархәара рзуны, мамзаргьы ахәыҷ қәыԥшқәа рыбла иабауа урҭ аԥстәқәа рҭахара, мамзаргьы ахәра рынҵара зхылҿиааз мҽыӷрала рызныҟәара, –
шьауӷас ирзыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Уи аумҭа заа еибызымҳәаз гәыԥҩык рыла, заа еибыҳәаны гәыԥҩык рыла, мамзаргьы еиҿкаау агәыԥ ала аҟаҵара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.


26-тәи ахы. АЕКОЛОГИАТӘ ЦӘГЬАУРАҚӘА

Ахәҭаҷ 244. Аусурақәа раан (анцо) иааҳакәыршоу алагылазаара рыхьчаратә ԥҟарақәа реилагара.

Ааглыхтә, ақыҭанхамҩатә, аҭҵааратә, иара убас, егьырҭ аобиектқәа рпроектқәа рыҟаҵараан, рҭыԥқәа алхраан, рыргылараан, ахархәарахь риагараан, ахархәараан иааҳакәыршоу алагылазаара рыхьчаратә ԥҟарақәа знапы иану ауаҩытәыҩса ила реилагара, урҭ реилагарақәа ирыхҟьазар арадиоактивтә фон аҽеиҭакра, ауаҩы игәабзиара ааха аиура, хырацәала арахә (аԥстәқәа) рҭахара, убарҭ иреиԥшу, ихьанҭоу егьырҭ аҵыхәтәақәа, –
шьауӷас иазыԥҵәоуп ахараԥса жәа-нызқь инадыркны ҩынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымрада, ҿҳәарала хышықәса рҟынӡа, мамзаргьы уи ада.

Ахәҭаҷ 245. Аекономикатә шәарҭара зцу амаҭәашьарқәеи, ацрыҵқәеи рызныҟәашьатә ԥҟарақәа реилагара.

1. Ззин ыҟам, ишәарҭоу ацрыҵқәа рҭыжьра, ишьақәыргылоу аԥҟарақәа еилаганы арадиоактивтәи, абактериологиатәи, ахимиатәи амаҭәашьарқәеи ацрыҵқәеи рымҩангара, рыҵәахра, рыжра, рхархәара, мамзаргьы арҭ аумҭақәа ауаҩы игәабзиареи иааҳакәыршоу алагылазаареи акыр ԥхасҭа рыҭаразы ашәарҭара ҟалазар, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Арҭ аумҭақәа ирыхҟьазар аҟьашьра, ҩныҵҟала аԥырхагахара, мамзаргьы иааҳакәыршоу алагылазаара ҿкыла аҟьашьра, ауаҩы игәабзиара ааха аҭара, мамзаргьы хы рацәала аԥстәқәа рҭахара, иара убас, урҭ аумҭақәа ҟаҵазар аекологиатә рыцҳара ахьыҟоу, мамзаргьы зеиԥш ҟамло аекологиатә ҭагыдазаашьа ахьыҟоу аҭыԥқәа рҿы, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа машәырла ауаҩы иԥсра ахҟьазар, мамзаргьы ауаа рацәа ачымазара рызнарҵысызар, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.

Ахәҭаҷ 246. Амикробиологиатәқәеи егьырҭ абиологиатә агентқәеи атоксинқәеи ршәарҭадаразы иаԥу аԥҟарақәа реилагара

1. Ауаҩы игәабзиара ааха аҭареи, аепидемиа, мамзаргьы аепозоотиа, мамзаргьы ихьанҭоу даҽа ҵыхәтәақәак зхылҿиааз амикробиологиатәқәеи, иара убас, егьырҭ абиологиатә агентқәеи атоксинқәеи рызныҟәараан ашәарҭадаратә ԥҟарақәа реилагара, –
шьауӷас иазыԥҵәоуп ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Уи аумҭа машәырла ауаҩы иԥсра ахҟьазар, –
шьауӷас иазыԥҵәоуп ириашаны ашьақәыргыларатә усурақәа ҿҳәарала фымз инаркны ҩышықәса рҟынӡа, мамзаргьы ахақәиҭра алхәдатәра, ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.

Ахәҭҷ 247. Аветиринартә ԥҟарақәеи аҵиаақәа аԥырхага рызҭо ахәаҷақәа рықәхразы иаԥу аԥҟарақәеи реилагара

1. Машәыршақә аҿкчымазара – аепозоотиа, мамзаргьы ихьанҭоу даҽа ҿкык зыртәрымӡкыз аветеринартә ԥҟарақәа реилагара, –
шьауӷас иазыԥҵәоуп ахараԥса шәагаала ҩажәа нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Машәыршақә ихьанҭоу аҵыхәтәа зхылҿиааз аҵиаақәа рчымазарақәеи, аҵиаақәа ирԥырхагоу ахәаҷақәеи рықәхразы иаԥу аԥҟарақәа реилагара, – 
шьауӷас иазыԥҵәоуп ахараԥса шәагаала жәа-нызқь инадыркны ҩынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа, ҿҳәарала шықәсык аҟынӡа.

Ахәҭаҷ 248. Аӡқәа рыҟьашьра (рырхәашьра) 

1. Аӡқәа, адгьыл аҵаҟа иҟоугьы, ӡыржәтәыс ихәарҭоу аӡыхьқәагьы уа иналаҵаны, рыҟьашьра, рҭарбара, мамзаргьы рыԥсабаратә ҟазшьақәа (хаҭарақәа) даҽакала реиҭакра, урҭ аумҭақәа ирыхҟьазар, мамзаргьы ирыхҟьар алшозҭгьы аԥстәқәеи, аҵиаақәеи, аԥсыӡқәеи, абнатә нхамҩеи, ақыҭанхамҩеи акыр ԥхасҭа рыҭара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы маҵураҭыԥқәаки усураҭақәаки рҿы аҭыԥ анкылара ақәиҭымра ҿҳәарала хәышықәса рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Урҭ аумҭақәа ауаҩы игәабзиара ааха аҭара, мамзаргьы хырацәала аԥстәқәа рҭахара рхылҿиаазар, иара убас, урҭ аумҭакәа ҟаҵазар аҳәарԥсарра аҵакыра дгьыл аҟны, мамзаргьы аекологиатә рыцҳара ахьыҟоу, мамзаргьы зеиԥш ҟамло аекологиатә ҭагылазаашьа ахьыҟоу аҭыԥқәа рҿы, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа, ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа машәырла ауаҩы иԥсра рыхҟьазар, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 249. Аҳаир аҟьашьра

Аҳаир зҟьашьуа амаҭәашьарқәа аҳауа ралаҵара аԥҟарақәа, мамзаргьы ашьақәыргылақәеи аргыламҭақәеи даҽа аобиектқәаки рхархәара аԥҟарақәа реилагара, урҭ аумҭақәа ирхылҿиаазар аҳауа аҟьашьра, мамзаргьы аҳауа иалоу аԥсабаратә ҟазшьақәа даҽакала рҽыԥсахра, –
шьауӷас иазыԥҵәоуп ахараԥса шәагаала жәа-нызқь инадыркны ҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хәышықәса рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Урҭ аумҭақәа ирыхҟьаны ауаҩытәыҩса игәабзиара машәырла ааха аиузар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра, ҿҳәарала ҩышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа машәырла ауаҩытәыҩса иԥсра рыхҟьазар, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 250. Амшынтә лагылазаара аҟьашьра 

1. Адгьыл аҟны иҟоу ахыҵхырҭақәа рыла, мамзаргьы атранспорттә лагылазаара ацрыҵқәеи, амшын аҵантәи иԥсабаратәым аҟаҵамҭақәа ирыцрыҵуеи рыла ауаҩы игәабзиареи зыԥсы ҭоу амшынтә хыҵхырҭақәеи рзы ԥырхагахара зцу амаҭәашьарқәеи амаӷақәеи рыжра аԥҟарақәа реилагарала, иара убас, зиншәагала амшынтә лагылазаара ахархәара аԥынгыларақәа рыла амшынтә лагылазаара аҟьашьра, –
шьауӷас иазыԥҵәоуп ахараԥса, шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хәышықәса рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Урҭ аумҭақәа рыла ауаҩы игәабзиара, иара убас, аԥстәқәеи аҵиаақәеи рдунеи, аԥсыӡтә ҭаҵәахқәа, иааҳакәыршоу алагылазаара, аԥсшьарҭатә ҭыԥқәа, иара убас, азакәан иахьчо егьырҭ азҿлымҳарақәа зегьы акыр ааха рыҭара, –
шьауӷас ирзыԥҵәоуп ахақәиҭра алхәдатәра, ҿҳәарала ҩышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа машәырла ауаҩы иԥсра рыхҟьазар, –
шьауӷас ирзыԥҵәоуп ахақәиҭра алхәдатәра, ҿҳәарала ҩышықәса инадыркны хәышықәса рҟынӡа.

Ахәҭаҷ 251. Аԥсны Аҳәынҭқарра аконтиненталтә шельф иазку азакәанԥҵара аилагара

1. Аԥсны Аҳәынҭқарра аконтиненталтә шельф аҟны закәанда аргыларақәа, урҭ рыкәша-мыкәша ашәарҭадаратә зона закәанда аԥҵара, иара убас, аргыларатә, ахархәаратә, ахьчаратә, иҟаҵоу аргыларақәа, амшынтә ӷбаныҟәара аиқәыршәагатә хархәагақәа рықәгара аԥҟарақәа реилагара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы маҵураҭыԥқәаки усурҭаҭыԥқәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы ириашаны ашьақәыргыларатә усурақәа, ҿҳәарала ҩышықәса рҟынӡа.
2. Аԥсны Аҳәынҭқарра аконтиненталтә шельф аҭҵаара, аимдара, аԥшыхәра, аԥсабаратә ҭаҵәахқәа рыҵхреи аус рыдулареи иахәҭоу зинда рымҩаԥгара, –
шьауӷас ирзыԥҵәоуп ахараԥса, шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
(Аԥсны Аҳәынҭқарра 18.07.2007 шықәсазтәи Азакәан N 1798-с-IX аредакциала)

Ахәҭаҷ 252. Адгьылқәа рыбжьыхра

1. Арҵәырақәа, аҵиаақәа рзырҳагатә хәшәқәа, иара ишәарҭоу ахимикатқәа, ахимиатәи абиологиатәи маҭәашьарқәа рыҵәахра, рымҩангара, рхархәара аан аиҭарсра аԥҟарақәа рықәымныҟәара, иара убас, хәарҭара злам ақыҭанхамҩатә аалыҵқәа рыла адгьыл аԥсадатәра, абжьыхра мамзаргьы аҟьашьра ирыхҟьаны ауаҩы игәабзиара, мамзаргьы иааҳакәыршоу алагылазаара ааха рыҭара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Урҭ аумҭақәа аекологиатә рыцҳара ахьыҟоу, мамзаргьы зеиԥш ҟамло аекологиатә ҭагылазаашьа ахьыҟоу аҭыԥқәа рҿы иҟаҵазар, –
шьауӷас ирзыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа машәырла ирхылҿиаазар ауаҩы иҭахара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 253. Адгьыл иҵоу амалқәа (амаденқәа) рыхьчареи рхархәареи аԥҟарақәа реилагара

Амаденқәа (хәарҭара злоу аҵхтәқәа) рыҵхра иадҳәалам ашьха-ҵхырҭатә наплакқәа, мамзаргьы адгьыл аҵаҟатәи аргыларақәа рпроектқәа рыҟаҵараан, аҭыԥқәа ралхраан, аргыларақәа раан, ахархәарахь риагара аан, ахархәараан, хәарҭара злоу аҵхтәқәа аламкәа, анедрқәа (амаденқәа) рыхьчареи рхархәареи аԥҟарақәа реилагара, иара убас, хамаԥызарала хәарҭара злоу аҵхтәқәа рыҟазаарҭақәа рҿы ргыларҭас аҭыԥ алхра, урҭ аумҭақәа акыр ахарџь рхылҿиаазар, –
шьауӷас ирзыԥҵәоуп ахараԥса шәагаала ҩажәи жәаба нызқь мааҭ инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усураҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы ириашаны ашьақәыргыларатә усурақәа, ҿҳәарала ҩышықәса рҟынӡа.

Ахәҭаҷ 254. Аӡтәы ԥстәқәеи аҵиаақәеи закәандарала рыҭгара

1. Аԥсыӡ, амшынтә гыгшәыг, иара убас, егьырҭ амшынтә ԥстәқәа, мамзаргьы амшынтә ааглыхратә ҵиаақәа закәандарала рыҭгара, уи аумҭақәа ҟаҵазар:
а) ахарџь ӷәӷәа аҭарала;
б) зхала иныҟәо атранспорттә ӡсагатә хархәага, мамзаргьы аԥжәагақәеи, ахимиатәи маҭәашьарқәеи, афымцамҩангагақәеи, мамзаргьы иарбоу аӡтәы ԥстқәеи аҵиаақәеи шьаҭанкыла ихызшьаауа даҽа хкык ахархәарала;
в) аԥсыӡ ахьтоԥуа аҭыԥқәа рҿы, мамзаргьы уахь изланеиуа амҩақәа рҿы;
г) аҳәырԥсаррақәа рҵакырадгьыл аҟны, мамзаргьы аекологиатә рыцҳарақәа ахьыҟоу, мамзаргьы зеиԥш ҟамло аекологиатә ҭагылазаашьа ахьыҟоу аҭыԥқәа рҿы, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра, ҿҳәарала ҩышықәса рҟынӡа.
2. Абри ахәҭаҷ актәи ахәҭала иазԥхьагәаҭоу аумҭа ҟаҵазар змаҵураҭыԥ зхы иазырхәаз амаҵурауаҩ ила, мамзаргьы заа еибыҳәаны гәыԥҩык рыла, мамзаргьы еиҿкаау агәыԥ ала, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра, ҿҳәарала хәышықәса рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 255. Аԥсыӡ ҭаҵәахқәа рыхьчара аԥҟара аилагара

Ақыдқәа ӡыла рылашьҭра, ацҳақәа рыхҵара, адамбақәа рыҟаҵара, абнаԥҟарҭа аҟынтәи амҿлых, мамзаргьы абнатә аалыҵқәа рымҩангара, аԥжәарақәа, иара убас, урҭ иреиԥшу егьырҭ аусмҩаԥгатәқәа рынагӡара, аӡҭарчратә ргыларақәеи аӡыеиҭагаратә механизмқәеи рхархәара аԥсыӡҭаҵәахқәа рыхьчара аԥҟара еилаганы рымҩаԥгара, урҭ аумҭақәа ирхылҿиаазар хыԥхьаӡара рацәала аԥсыӡи егьырҭ аӡтәы ԥстәқәеи рҭахара, иара убас, аԥсыӡфатәқәа шәагаа дула рыԥхасҭахара, –
шьауӷас ирзыԥҵәоуп ахараԥса шәагаала ҩажәи жәаба нызқь мааҭ инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара, ақәиҭымра ҿҳәарала хышықәса рҟынӡа, мамзаргьы ириашаны ашьақәыргыларатә усурақәа, ҿҳәарала ҩышықәса рҟынӡа.

Ахәҭаҷ 256. Закәандатәи ашәарыцара

1. Закәандатәи ашәарыцара насгьы уи аумҭа ҟаҵазар:
а) ахарџь ду ахылҿиаарала;
б) имеханикатәу амҩанысга, иҳауатәу амҩангага, иԥжәауа амаҭәашьар, агаз, иара убас, ашәарахқәеи аԥсаатәи хырацәала инзырҵәауа ахархәагақәа рхархәарала;
в) шьаҭанкыла ашәарыцара ззыԥку ашәарах хкқәеи аԥсаатә хкқәеи рзышәарыцара;
г) аҳәырԥсаррақәа рҵакырадгьыл аҟны, мамзаргьы аекологиатә рыцҳарақәа ахьыҟоу, мамзаргьы зеиԥш ҟамло аекологиатә ҭагылазаашьа ахьыҟоу аҭыԥқәа рҿы, –
 шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра, ҿҳәарала ҩышықәса рҟынӡа. 
2. Уи аумҭа ҟаҵазар амаҵурауаҩ имаҵуратә ҭагылазаара ихы иархәаны, мамзаргьы заа еибыҳәаны гәыԥҩык рыла, мамзаргьы еиҿкаау агәԥ ала, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 257. Аҵлақәеи ачықьқәеи закәандарала рыԥҟара

1. Аҵлақәа, ачықьқәа, алианақәа, апальмақәа закәандарала рыԥҟара, мамзаргьы ирзымҳауа аҟынӡа рҟәаҟәара, иара убас, аԥсабарахьчаратәи аколлекциатәи хәҷыдақәа змоу аҵиаақәа рыхҵәара, уа иналаҵаны аԥхьа ишәҭуа, асаговникқәа, аендемиттә хкқәа ареликттә хкқәа, мамзаргьы Ашәҟәы ҟаԥшь иҭаҩу аҵиаақәа иахьыҟазаалакгьы: иарбан бна гәыԥзаалакгьы аҿы, амилаҭқәеи аԥсабаратәи баҟақәа рҿы, аскверқәа рҿы, аҳәырԥсаррақәеи аҳәырԥсарратә бнақәеи рҿы, абнатә паркқәа рҿы насгьы арҭ аҟаҵамҭақәа ҟаҵазар акыр зҵазкуа шәагаала, –
шьауӷас ирзыԥҵәоуп ахараԥса шәагаала ҩажәи жәаба нызқь мааҭ инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы ириашаны ашьақәыргыларатә усурақәа ҿҳәарала фымз инадыркны шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Урҭ аумҭақәа ҟаҵазар:
а) гәыԥҩык ауаа рыла;
б) амаҵурауаҩ имаҵуратә ҭагылазаара ихы архәарала;
в) шәагаа дула, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра, ҿҳәарала шықәсык инаркны хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада, мамзаргьы ахақәиҭра алхәдатәра ҿҳәарала хышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа ҟаҵазар ҷыдала идуу шәагаала, заа еибыҳәаны гәыԥҩыла, мамзаргьы еиҿкаау агәыԥ ала, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
Азгәаҭа. Акыр зҵазкуа ашәагаа ҳәа абри ахәҭаҷ аҿы иԥхьаӡоуп абнатә фонди, уи афонд иаҵанамкуа абнақәеи рыхә хнызқь мааҭ инареиҳаны аԥхасҭа рыҭазар, аԥхасҭа ирацәоу шәагаауп ҳәа иԥхьаӡоуп ҩажәи жәаба нызқь мааҭ, ҷыдала ирацәоу ҳәа иԥхьаӡоуп ԥшьынҩажәа нызқь мааҭ.

Ахәҭаҷ 258. Абнақәа рыхшьаара, мамзаргьы реилаҟәаҟәара

1. Гәҽанымзаарала амца, мамзаргьы зшәарҭара ҳараку даҽа хыҵхырҭак ахархәара аан абнақәа, иара убас, абнатә фонд иаҵанамкуа аҵлаеиҭаҳақәа рыхшьаара, мамзаргьы реилаҟәаҟәара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра, ҿҳәарала ҩышықәса рҟынӡа.
2. Амца ацраҵарала, мамзаргьы изеиԥшшәарҭоу даҽа хкык ала, иара убас, ишҳаму амаҭәашьарқәа, мамзаргьы ацрыҵқәа рыла аҟьашьра, иара убас, абнатә фонд иаҵанакуа аҵлаеиҭаҳақәа рыхшьаара, мамзаргьы реилаҟәаҟәара, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра, ҿҳәарала хышықәса инадыркны быжьшықәса рҟынӡа, уи инацҵаны ахараԥса шәагаала жәа-нызқь инадыркны ҩажәи жәаба нызқь мааҭ рҟынӡа.

Ахәҭаҷ 259. Ҷыдала ихьчо аԥсабаратә ҵакырадгьылқәеи аԥсабаратә обиектқәеи рныҟәгашьа аилагара

Аҳәырԥсаррақәа, амилаҭтә паркқәа, аԥсабаратә баҟақәа, убас, аҳәынҭқарра ҷыдала иахьчо егьырҭ аԥсабаратә ҵакырадгьылқәа рызныҟәашьа аилагара, уи аумҭа акыр ԥхасҭа ахылҿиаазар, –
шьауӷас ирзыԥҵәоуп ахараԥса шәагаала ҩынҩажәи жәаба нызқь мааҭ инадыркны шә-нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.

Ахәҭаҷ 260. Аԥсны Аҳәынҭқарра 18.07.2007 шықәсазтәи Азакәан N 1798-с-IX ала иалхуп.

Ахәҭаҷ 261. Аинерттә материалқәа рыҵхра аԥҟарақәа реилагара

1. Аинерттә материалқәа рыҵхра аԥҟарақәа реилагаразы административтә хьырхәра знык иақәшәахьаз ила еиҭах аинерттә материалқәа рыҵхра аԥҟарақәа реилагара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи жәаба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
2. Уи аумҭа аҳәынҭқарратә зҿлымҳара акыр ааха анаҭазар, мамзаргьы акыр ԥхасҭа анаҭартә иҟалазар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

27-тәи ахы. АМҨАНГАГАҚӘА (АМҨАНЫСГАҚӘА) РНЫҞӘГАРЕИ УРҬ РХАРХӘАРЕИ АШӘАРҬАДАРА ИАԤЫНГЫЛО АЦӘГЬАУРАҚӘА

Ахәҭаҷ 262. Аихамҩатә, аҳауатә, аӡтәы мҩанысгақәа шәарҭадарала рныҟәареи рхархәареи аԥҟарақәа реилагара

1. Аихамҩатә, аҳауатә, амшынтә, мамзаргьы аӡиастә мҩангагақәа шәарҭадарала рныҟәареи, рхархәареи аԥҟарақәа ауаҩытәыҩса инаигӡо аус, мамзаргьы иникыло амаҵура ҭыԥ инарыдҳәаланы рықәныҟәара зуалԥшьоу ила машәырла ауаҩытәыҩса игәабзиаразы ихьанҭоу, мамзаргьы бжьаратәла ихьанҭоу ааха риура, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Уи аумҭа машәырла ауаҩ иԥсра ахылҿиаар,–
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭала иазԥхьагәаҭоу аумҭа ҩыџьа, мамзаргьы ҩыџьа инареиҳаны рыԥсра ахылҿиаар, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 263. Амҩанысгатә хархәагақәа амҩантәи рныҟәареи урҭ рхархәареи рыԥҟарақәа реилагара

1. Автомобил, мамзаргьы даҽа амеханика-мҩанысгатә хархәагак ныҟәызго ауаҩы ила амҩанысга ныҟәцаратә ԥҟарақәа реилагара, насгьы уи аумҭа иахылҿиаар машәырла ауаҩы игәабзиара ихьанҭоу мамзаргьы бжьаратәла ихьанҭоу ааха аиура, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа, уи инацҵаны амҩангагатә хархәагақәа рырныҟәара азин алхәдатәра ҿҳәарала ҩышықәса рҟынӡа, мамзаргьы уи ада.
2. Абри ахәҭаҷ актәи ахәҭаҿы иазԥхьагәаҭоу аумҭа иашьны иҟаз, насгьы уи аумҭа машәырла ихьанҭоу, мамзаргьы бжьаратәла ихьанҭоу ааха ауаҩы игәабзиара аиура ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа, уи инацҵаны амҩанысгатә хархәага аныҟәцара азин алхәдатәра, ҿҳәарала хышықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭа машәырла ауаҩы иԥсра ахылҿиаара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, насгьы амҩанысгатә хархәага аныҟәцара азин алхәдатәра ҿҳәарала хышықәса рҟынӡа.
4. Абри ахәҭаҷ актәи ахәҭаҿы иазԥхьагәаҭоу аумҭа иашьны иҟаз ила аҟаҵара, насгьы уи аумҭа иахҟьазар машәырла ауаҩы иԥсра, –
шьауӷас иазыԥҵәоуп ахақәиҭра алхәдатәра ҿҳәарала быжьшықәса инадыркны жәашықәса рҟынӡа, уи инацҵаны амҩанысгатә хархәага аныҟәцара азин алхәдатәра ҿҳәарала хышықәса рҟынӡа.
5. Абри ахәҭаҷ актәи ахәҭаҿы иазԥхьагәаҭоу аумҭа машәырла ҩыџьа, мамзаргьы ҩыџьа инареиҳаны рыԥсра ахылҿиаазар, –
шьауӷас иазыԥҵәоуп ахақәиҭра алхәдатәра ҿҳәарала быжьшықәса инадыркны жәашықәса рҟынӡа, уи инацҵаны амҩанысгатә хархәага аныҟәцара азин алхәдатәра ҿҳәарала хышықәса рҟынӡа.
6. Абри ахәҭаҷ актәи ахәҭаҿы иазԥхьагәаҭоу аумҭа иашьны иҟаз ила аҟаҵара, насгьы уи аумҭа иахылҿиаазар машәырла ҩыџьа мамзаргьы ҩыџьа инареиҳаны ауаа рыԥсра, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәаҩа шықәса рҟынӡа, уи инацҵаны амҩанысгатә хархәага аныҟәцара азин алхәдатәра ҿҳәарала хышықәса рҟынӡа.
Азгәаҭа. Даҽа механика-мҩанысгатә хархәага ҳәа абри ахәҭаҷ аҿы еилкаатәуп атроллеибусқәа, иара убас, атракторқәа реиԥш егьырҭ зхала иныҟәо амашьынақәа, аматоциклқәа, иара убас, егьырҭ амеханикатә мҩанысгатә хархәагақәа.
(Аԥсны Аҳәынҭқарра 27.04.2009 шықәсазтәи Азакәан N 2348-с-IV аредакциала)

Ахәҭаҷ 264. Амҩанысгатә хархәагақәа зхаҭабзиара лаҟәу ала рырҽеира, насгьы урҭ ахархәарахь агха шрымоу рҭыжьра

1. Амҩанысгатә хархәагақәа, аихамҩақәа, адырраҟаҵагатә, мамзаргьы аимадаратә маҭәарқәа, иара убас, егьырҭ амҩанысгатә мыругақәа, убарҭ инарываргыланы амҩанысгатә хархәагақәа зхаҭабзиара лаҟәу арҽеира рзура, ртехникатә ҭагылазаашьа ахылаԥшра зду ауаҩы ила еиқәшәам амҩанысгатә хархәагақәа ахархәарахь роужьра, уи аумҭа иахҟьазар ихьанҭоу, мамзаргьы бжьаратәла ихьанҭоу ааха ауаҩытәыҩса игәабзиара аиура, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Урҭ аумҭақәа машәырла ауаҩы иԥсра рыхҟьазар, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭала иазԥхьагәаҭоу аумҭақәа ирыхҟьазар машәырла ҩыџьа, мамзаргьы ҩыџьа инареиҳаны рыԥсра, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәашықәса рҟынӡа.

Ахәҭаҷ 265. Амҩанысгатә хархәагақәа, мамзаргьы аихамҩа хәарҭара рыламкәа рыԥхасҭатәра

1. Амҩанысгатә хархәагақәа, аихамҩа шьҭыбжьыла ардыргатә, мамзаргьы аимадаратә хархәагақәа егьырҭ амыругақәа ррыбгара, рыбжьыхра, мамзаргьы ахархәаразы ихәарҭамкәа даҽакала рыҟаҵара, убарҭ инарываргыланы амҩанысга акоммуникациақәа аблокада рзура урҭ аумҭақәа ирхылҿиаазар ихьанҭоу, мамзаргьы бжьаратәла ихьанҭоу ааха, мамзаргьы ахарџь ӷәӷәа рыхҟьазар, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык инаркны ԥшьышықәса рҟынӡа.
2. Урҭ аумҭақәа машәырла ауаҩы иԥсра рыхҟьазар, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.
3. Абри ахәҭаҷ актәи ахәҭала иазԥхьагәаҭоу аумҭа машәырла ҩыџьа, мамзаргьы ҩыџьа инареиҳаны рыԥсра ахылҿиаар, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәашықәса рҟынӡа.

Ахәҭаҷ 266. Амҩанысгақәа русура шәарҭадарала еиқәзыршәо аԥҟарақәа реилагара

1. Апассаџьыр (амҩанызаҩ), ашьаҟауаҩ, мамзаргьы амҩанысга аныҟәара иалахәу даҽаӡәы (абри ашьаустә Закәанеидкыла ахәҭаҷқәа 262, 263 рҿы иарбоу рыда) ила амҩанысгатә хархәагақәа шәарҭадарала рныҟәара, мамзаргьы рхархәара еиқәзыршәо аԥҟарақәа реилагара, насгьы уи аумҭа иахҟьазар машәырла ауаҩы игәабзиара ихьанҭоу, мамзаргьы бжьаратәла ихьанҭоу ааха аиура, –
шьауӷас иазыԥҵәоуп ириашаны ашьақәыргыларатә усурақәа ҿҳәарала фымз инадыркны шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа машәырла ауаҩы иԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭа машәырла ҩыџьа, мамзаргьы ҩыџьа инареиҳаны рыԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәҭаҷ 267. Амагистралтә трубақәа (ашәырақәа) рышьҭаҵараан, рхархәараан, мамзаргьы рырҽеираан ашәарҭадара аԥҟарақәа реилагара

1. Амагистралтә трубақәа (ашәырақәа) рышьҭаҵараан, рхархәараан, мамзаргьы рырҽеираан ашәарҭадара аԥҟарақәа реилагара насгьы ари аумҭа машәырла иахҟьазар ихьанҭоу, мамзаргьы бжьаратәла ихьанҭоу ааха ауаҩы игәабзиара аиура, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усураҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Уи аумҭа машәырла ауаҩы иԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭала иазԥхьагәаҭоу аумҭа машәырла ҩыџьа, мамзаргьы ҩыџьа инареиҳаны рыԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәҭаҷ 268. Арыцҳара иақәшәаз ауаа аӷба акаԥдан ила ацхыраара рымҭара

Амшын аҟны, мамзаргьы даҽа ӡык иху арыцҳара иақәшәаз ауаа аӷба акаԥдан ила ацхыраара рыҭара мап ацәкра уи ацхыраара иара иӷбеи, иекипажи имҩанызцәеи рзы шәарҭара дук ацымкәа иалшозҭгьы, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭаҷ 269. Жәларбжьаратәи аԥыррақәа рыԥҟарақәа реилагара

Азинқьаадаҿы иарбоу амаршрут, атәарҭаҭыԥ, аҳауаҿтәи агәашәқәа, аԥырра аҳаракра аԥҟарақәа, мамзаргьы жәларбжьаратәи аԥыррақәа ирзаԥу даҽа ԥҟарак ақәымныҟәара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

28-тәи ахы. АКОМПИУТЕРТӘ ДЫРРАҬАРА АСФЕРАҾЫ АЦӘГЬАУРАҚӘА

Ахәҭаҷ 270. Акомпиутертә дырраҭара изиншәагам аҽалахалара

1. Азакәан иахьчо акомпиутертә дырраҭара изиншәагам ала аҽалархәра, д.и., амашьына иныҟәнаго адырраҭара, аелектрон-ԥхьаӡагатә машьына, уи асистема, мамзаргьы урҭ рҳа аҽалархәра, насгьы абри аумҭа иахылҿиаазар, ақәхра, аблокада азура, амодификациа, мамзаргьы адырраҭара ахҩылаара, аелектрон-ԥхьаӡаратә машьына уи асистема, мамзаргьы урҭ рҳа аусура иаԥырхагахазар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала фымз инадыркны шықәсык рҟынӡа, мамзаргьы ахақәиҭра алхәдатәра, ҿҳәарала ҩышықәса рҟынӡа.
2. Уи аумҭа ҟаҵазар заа еибыҳәаны гәыԥҩык ауаа рыла, мамзаргьы еиҿкаау агәыԥ ала, мамзаргьы амаҵурауаҩ имаҵуратә ҭагылазаара ихы архәарала, иара убас, аелектрон-ԥхьаӡагатә машьына, уи асистема, мамзаргьы урҭ рыкаҭаҳа рахь анеира иақәиҭыз ила, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 271. Аелектрон-ԥхьаӡагатә машьына азы аԥхасҭа зхылҿиаауа апрограмма аԥҵара, ахархәара, рыларҵәара

1. Заа идырны санкциада ақәхрахь, аблокада азурахьы, амодификациа, мамзаргьы адыррақәа рыхкьыԥхьаарахь, аелектрон-ԥхьаӡагатә машьына аусура аилагарахь икылызгоз аелектрон-ԥхьаӡагатә машьына апрограмма аԥҵара, мамзаргьы иаԥу апрограммақәа аԥсахрақәа рылагалара, иара убас, уи еиԥшу апрограммақәа, мамзаргьы уи еиԥшу апрограмма змоу амашьынатә ныҟәгага ахархәара рзура, мамзаргьы рыларҵәара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса рҟынӡа, уи инацҵаны ахараԥса шәагаала хынҩажәи жәаба нызқь мааҭ рҟынӡа.
2. Ихьанҭоу аҵыхәтәақәа рахь машәырла икылнагартә уи аумҭа аҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәҭаҷ 272. Аелектрон-ԥхьаӡагатә машьына уи асистема, мамзаргьы урҭ рыкаҭаҳақәа ахархәара аԥҟарақәа реилагара

1. Аелектрон-ԥхьаӡагатә машьына, уи асистема, мамзаргьы урҭ рыкаҭаҳақәа рахь анеира иақәиҭыз ила закәанла ихьчо аелектрон-ԥхьаӡагатә машьына адырраҭарақәа рықәхра, аблокада, мамзаргьы амодификациа рзура зыхҟьаз аелектрон-ԥхьаӡагатә машьына ахархәагатә ԥҟарақәа реилагара, насгьы ари аумҭа иахылҿиаазар акырзҵазкуа ааха, –
шьауӷас иазыԥҵәоуп маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хәышықәса рҟынӡа.
2. Урҭ аумҭақәа ирыхҟьазар машәырла ихьанҭоу аҵыхәҭәақәа, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса рҟынӡа.

X аҟәша. АҲӘЫНҬҚАРРАТӘ МЧРА ИАԤЫНГЫЛО АЦӘГЬАУРА

29-тәи ахы. АКОНСТИТУЦИАТӘ ШЬАҚӘГЫЛАШЬЕИ АҲӘЫНҬҚАРРАТӘ ШӘАРҬАДАРЕИ РЫШЬАҬАҚӘА ИРԤЫНГЫЛО АЦӘГЬАУРА

Ахәҭаҷ 273. Аҳәынҭқарратә ԥсахра (анаԥхара)

Аҳәынҭқарратә ԥсахра, д.и., Аԥсны Аҳәынҭқарра атәылауаҩы ила, гәҭакыла, атәыла ахьыԥшымра, аҵакырадгьыл алакьымсра, мамзаргьы аҳәынҭқарратә шәарҭадара, Аԥсны Аҳәынҭқарра ахыхьчаратә лшара иамоу ааха рызҭо аумҭақәа рымҩаԥгара, лымкаала: аӷа ишҟа аиасра, ашпионра, аҳәынҭқарра амаӡеи, мамзаргьы аибашьратә маӡеи атәым ҳәынҭқарразы араргамара, Аԥсны Аҳәынҭқарра аҵшәаараҿы атәым ҳәынҭқарра ацхыраара аҭара, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.
Азгәаҭа. Абри Азакәанеидкыла абри ахәҭаҷи, иара убас, ахәҭаҷқәа 274, 277 рҿы иазԥхьагәаҭоу ацәгьаурақәа ҟазҵаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит уи ихатәгәаԥхарала, насгьы ианаамҭоу амчра аусбарҭақәа адырра рыҭарала, мамзаргьы даҽа хкык ала дацхраар Аԥсны Аҳәынҭқарра азҿлымҳарақәа уи нахыс аԥхасҭа злармоуша аҭагылазаашьа аԥҵара аҿы, уи адагьы зыҟаҵара дахьӡаз аумҭа аҿы даҽа цәгьаурак аилазаара адыргақәа амамзар.

Ахәҭаҷ 274. Ашпионаж (ашпионра)

Аԥсны Аҳәынҭқарра амаӡеи, аибашьратә маӡеи ирызку адыррақәа атәым ҳәынҭқаррахь, мамзаргьы атәым ҳәынҭқарратә еиҿкаарахь рышьҭра, мамзаргьы урҭ рхаҭарнак иҭара, мамзаргьы урҭ рыҭара хықәкыс иҟаҵаны аҳәынҭқарратә маӡеи аибашьратә маӡеи ирызку адыррақәа реидкылара, рӷьычра, мамзаргьы рыҵәахра, иара убас, атәым ҳәынҭқарратә ԥшыхәра адҵала Аԥсны Аҳәынҭқарра анҭыҵтәи ашәарҭадара ԥырхагас иаҭазарц азы даҽа дыррақәак реизгара, урҭ аумҭақәа ҟаҵазар атәым тәылауаҩы ила, мамзаргьы атәылауаҩра змам ауаҩытәыҩса ила, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа.

Ахәҭаҷ 275. Аҳәынҭқарратә, мамзарагьы ауаажәларратә усзуҩы иԥсҭазаара ақәыххра

Аҳәынҭқарратә, мамзарагьы ауаажәларратә усзуҩы, уи дызҿу аҳәынҭқарратә, мамзаргьы даҽа политикатә маҵурак иаҟәыхра хықәкыс иаҭаны, мамзаргьы уи аусуразы шьаурак аҳасабала иԥсҭазаара ақәыххра (аршәарӡыӡаратә акт), –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 276. Мчыла амчра агара, мамзаргьы амчра аанкылара

Аԥсны Аҳәынҭқарра Аконституциатә шьақәгылашьа аилагара иазкны мчыла амчра агара, мамзаргьы мчыла аанкылара, иара убас, Аԥсны Аҳәынҭқарра Аконституциатә шьақәгылашьа аԥсахра иазку аҟаҵамҭа, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа.

Ахәҭаҷ 277. Бџьаршьҭыхрала агылара 

Аԥсны Аҳәынҭқарра Аконституциатә шьақәгылашьа аԥсахра, мамзаргьы Аԥсны Аҳәынҭқарра аҵакырадгьыл акзаара аилагара хықәкыс иаҭаны бџьарлатәи агылара аиҿкаара, мамзаргьы уи агылара активла аҽалархәра, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа.

Ахәҭаҷ 278. Аекстремисттә усура анагӡаразы иаарту ааԥхьара 

1. Аекстремисттә усура анагӡаразы иаарту ааԥхьара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса рҟынӡа.
2. Урҭ аумҭақәа ауаа рацәа рылаҳәагатә хархәагақәа рхархәарала рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.

Ахәҭаҷ 279. Адиверсиа

Аԥсны Аҳәынҭқарра аекономикатә шәарҭадара ахыхьчаратә лшареи рыҵшәаара хықәкыс измоу, аԥжәарақәа, амцаркрақәа, мамзаргьы анаплакқәа, аргыларақәа, аихамҩеи егьырҭ адырраҭаратәи аимадаратәи хархәагақәеи, ауааԥсыра рыԥсҭазаара аиқәыршәагатә обиектқәеи реилажьра рыԥхасҭатәрақәа рымҩаԥгара, –
шьауӷас ирзыԥҵәоуп ахақәиҭра алхәдатәра ҿҳәарала жәаҩа шықәса инадыркны жәохә шықәса рҟынӡа.
Аумҭақәа еиҿкаау агәыԥ ала рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала жәаҩа шықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 280. Ацәымӷра, мамзаргьы аиӷара арбыжкра, иара убас, ауаҩытәыҩса иҳаҭыр аларҟәра

1. Ацәымӷра, мамзаргьы аиӷара арбыжкра, иара убас, ауаҩытәыҩса иаҳаҭыр аларҟәра, мамзаргьы гәыԥҩыла ауаа ахаҵара-ԥҳәысратә, цәаԥшшәахәылатә, амилаҭратә, абызшәатә, ахылҵшьҭратә, адинхаҵаратә дыргақәа, иара убас, дызмадоу асоциалтә гәыԥ адырга амзыз ала раҳаҭыр аларҟәра, насгьы уи ҟаҵазар аргама, мамзаргьы ауаарацәа рылаҳәагатә хархәагақәа рхархәарала, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра, ҿҳәарала ҩышықәса рҟынӡа.
2. Урҭ аумҭақәа ҟаҵазар:
а) амч ахархәарала, мамзаргьы уи ахархәаразы қәмақаррала;
б) амаҵурауаҩ имаҵуратә ҭагылазаара ихы архәарала;
в) еиҿкаау агәыԥ ала, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 281. Аекстремисттә еилахәызаара аиҿкаара

Аекстремисттә еилахәызаара аԥҵара д.и., аидеологиатә, аполитикатә, ацәаԥшшәахәтәы, амилаҭратә адинхаҵаратә цәымӷра, мамзаргьы аиӷара амзызқәа рыла, иара убас, абри Азакәанеидкыла ахәҭақәа 146, 147, ахәҭаҷ 207 актәи аҩбатәи ахәҭақәа, ахәҭаҷқәа 208, 241, 242, 279, 281 рыла иазԥхьагәаҭоу асоциалтә гәыԥ иаҵанакуа, аекстремисттә хырхарҭа змоу ацәгьаурақәа рцәымӷреи раӷареи мзызс иаҭаны, иара убас, уи аекстремисттә еилахәызаара аҟәшак, мамзаргьы аекстремисттә еилахәызаара аихшаратә хәҭақәа напхгара рыҭара, иара убас, аекстремисттә хырхарҭа змоу ацәгьаурақәа рыҟаҵаразы апланқәеи аҭагылазаашьақәеи рышьақәыргылареи, урҭ ацәгьаурақәа рынагӡареи хықәкыс иаҭаны аекстремисттә еилахәызаара аҟәшақәеи, аихшаратә хәҭақәеи реиҿкааҩцәа, рнапхгаҩцәа, урҭ рхаҭарнакцәеи реидгылеи аԥҵара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хәышықәса рҟынӡа, мамзаргьы ахақәиҭра алхәдатәра, ҿҳәарала ԥшьышықәса рҟынӡа.
2. Аекстремисттә еилахәызаара аҽалархәра, –
шьауӷас иазыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа амаҵурауаҩ имаҵуратә ҭагылазаара ихы иархәаны рыҟаҵара, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса инадыркны фышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.
Азгәаҭа. Аекстремисттә еилахәызаара хатәгәаԥхарала иалҵыз ауаҩы, ашьаустә ҭакԥхықәра аҟынтәи ихы дақәиҭтәхоит, уаанӡа иҟаиҵахьаз аумҭаҿы даҽа цәгьаурак аилахәызаара адыргақәа ыҟамзар.

Ахәҭаҷ 282. Аекстремисттә еиҿкаара аусура аиҿкаара

1. Аекстремисттә усура ахьымҩаԥнагоз иахҟьаны ауаажәларратәи, мамзаргьы адинхаҵаратәи еидгыла, мамзаргьы даҽа еиҿкаарак азакәан амчра зоухьоу аӡбара иаднакылаз азыӡба ала иаԥыху, мамзаргьы иԥку еиҭах аиҿкаара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра, ҿҳәарала хышықәса рҟынӡа.
2. Аекстремисттә усура ахьымҩаԥнагоз иахҟьаны ауаажәларратәи, мамзаргьы адинхаҵаратә еидгыла, мамзаргьы даҽа еиҿкаарак азакәан амчра зоухьоу аӡбара иаднакылаз азыӡба ала иаԥыху, мамзаргьы иԥку аусура еиҭах аҽалархәра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра, ҿҳәарала ҩышықәса рҟынӡа.
Азгәаҭа. Аекстремисттә усура ахьымҩаԥнагоз иахҟьаны ауаажәларратәи, мамзаргьы адинхаҵаратәи еидгыла, мамзаргьы даҽа еиҿкаарак азакәан мчра зоухьоу аӡбара иаднакылаз азыӡба ала иаԥыху, мамзаргьы иԥку аусура аҽалархәра хатәгәаԥхарала иаҟәыҵыз ауаҩытәыҩса ашьаустә ҭакԥхықәра аҟынтәи ихы дақәиҭтәхоит уи иумҭа аҟны даҽа цәгьаурак аилазаара адыргақәа ыҟамзар.

Ахәҭаҷ 283. Аҳәынҭқарратә маӡа аргаматәра

Ауаҩытәыҩса игәрагара иабзоураны, мамзаргьы имаҵура, мамзаргьы иусура ирыдҳәаланы иидыруаз аҳәынҭқарратә маӡа злоу адыррақәа, аҳәынҭқарратә наԥхара адыргақәа амамкәа раргаматәра, д.и., урҭ адыррақәа даҽаџьоукы рлымҳаҟынӡа инеиртә еиԥш иҟалазар, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.
2. Уи аумҭа машәырла аҵыхәтәа бааԥс ахылҿиаара, –
шьауӷас иазыԥҵәоуп ахақәиҭра алхәдатәра, ҿҳәарала хышықәса инадыркны быжьшықәса рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.

Ахәҭаҷ 284. Аҳәынҭқарратә маӡа зну аусшәҟәқәа рырӡра

Аҳәынҭқарратә маӡа ахьыҟоу анеира иақәиҭу ила аҳәынҭқарратә маӡа зну аусшәҟәқәа, иара убас, аҳәынҭқарратә маӡа иаҵанакуа амаҭәарқәа ркышьа, рышьҭышьа аԥҟарақәа реилагара иахҟьаны рырӡра, насгьы уи машәырла аҵыхәтәа бааԥс ахылҿиаара, –
шьауӷас иазыԥҵәоуп ахақәиҭра алхәдатәра, ҿҳәарала хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.

30-тәи ахы. АҲӘЫНҬҚАРРАТӘ МЧРЕИ, АҲӘЫНҬҚАРРАТӘ МАҴУРЕИ, АҲӘЫНҬҚАРРАТӘ МАҴЗУРА АҬЫԤАНТӘИ АҲӘЫНҬҚАРРАТӘ УСБАРҬАҚӘА РҾЫ АМАҴУРЕИ АЗҾЛЫМҲАРАҚӘЕИ ИРԤЫНГЫЛО АЦӘГЬАУРАҚӘА

Ахәҭаҷ 285. Амаҵзуратә лшарамчы цәгьахәыцрала ахархәара

1. Амаҵурауаҩ имаҵуратә лшарамчы уи амаҵура азҿлымҳарақәа ирҿагыло ала ахархәара, насгьы уи аумҭа акрырҳара, мамзаргьы даҽа хатә зҿлымҳарак хықәкыс иаҭаны иҟаҵазар, мамзаргьы ауаатәыҩсеи аиҿкаарақәеи рзинқәеи закәанлатәи разҿлымҳарақәеи, иара убас, ауаажәларреи аҳәынҭқарреи азакәан иахьчо рызҿлымҳарақәа аԥхаста цәгьа рыҭара ахылҿиаазар, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хәышықәса рҟынӡа мамзаргьы ахақәиҭра алхәдатәра ҿҳәарала шықәсык инаркны ԥшьышықәса рҟынӡа.
2. Уи аумҭа ҟаҵазар Аԥсны Аҳәынҭқарра аҳәынҭқарратә маҵзура ҭыԥ нызкыло ила, мамзаргьы аҭыԥантәи ахатә напхгаратә усбарҭа ахада ила, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа ихьанҭоу аҵыхәтәа ахылҿиаар, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны жәашықәса рҟынӡа уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.
Азгәаҭа 1. Амаҵурауаа ҳәа абри ахы ахәҭаҷқәа рҿы иԥхьаӡоуп ҭышәынтәаларала, аамҭала, мамзаргьы иҷыдоу ауснагӡатәқәа, мамзаргьы аиҿкаара дҵақәҵаратә, мамзаргьы анхамҩа-напхгаратә усбарҭақәеи, аҳәынҭқарратә усбарҭақәеи, аҭыԥантәи ахатә напхгаратә усбарҭақәеи, аҳәынҭқарратә, мамзаргьы амуниципалтә еиҿкаарақәеи рҿы, иара убас, Аԥсны Аҳәынҭқарра абџьармчқәеи Аԥсны Аҳәынҭқарра аиҿкаара ҷыдақәеи рҿы иназыгӡо ауаа.
2. Аҳәынҭқарратә маҵураҭыԥ нызкыло ауаа ҳәа абри ахы ахәҭаҷқәа рҿы, иара убас, абри Ашьаустә закәанеидкыла егьырҭ ахәҭаҷқәа рҿгьы иԥхьаӡоуп Аԥсны Аҳәынҭқарра Аконституциала ишьақәгылоу амаҵзураҭыԥқәа нызкыло амаҵурауаа.
3. Амаҵурауаа рхыԥхьаӡара иалам аҳәынҭқарратә усуцәа ашьаустә ҭакԥхықәра рыдлоит абри ахы аҿы иарбоу ахәҭаҷқәа рыла, ҷыдала иазԥхьагәаҭоу зықәшәо ахәҭаҷқәа аныҟоу.

Ахәҭаҷ 286. Абиуџьеттә хархәагақәа хықәкыда рныхра

1. Абиуџьеттә хархәагақәа, ззоужьу ишьақәрыӷәӷәоу абиуџьеттә хықәкқәа, абиуџьетнҵа, абиуџьеттә хархәагақәа рзоужьразы аацҳамҭа, абиуџьет ала ишьақәрыӷәӷәоу абиуџьетнҵа, ахашәалеи ахарџьи рынҵаных абиуџьет хархәагақәа риура ҵыҵӷәыс иамаз даҽа усшәҟәык иақәымшәо абиуџьеттә хархәагақәа зауз амаҵурауаҩ ила хықәкыда, шәагаа дула рныхра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра, ҿҳәарала хышықәса рҟынӡа, мамзаргьы уи ада.
2. Уи аумҭа ҟаҵазар:
а) заа еибыҳәаны гәыԥҩык рыла:
б) иҷыдоу шәагаа дула, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра, мамзаргьы уи ада.
Азгәаҭа. Абри Азакәанеидкыла ахәҭаҷи, ахәҭаҷ 287 рҿы ашәагаа ду ҳәа иԥхьаӡоуп абиуџьет ԥара шә-нызқь мааҭ иреиҳау, иҷыдоу ашәагаа ду ҳәа иԥхьаӡоуп миллионк мааҭ инаркны.

Ахәҭаҷ 287. Ибиуџьеттәым иҳәынҭқарратәу афондқәа рхархәагақәа хықәкыда рныхра

1. Аԥсны Аҳәынҭқарра азакәанԥҵара ала иҳәаарку, ибиуџьеттәым иҳәынҭқарратәу афондқәа, урҭ русура зырманшәало аҭагылазаашьа иақәымшәо ахықәкқәа ирызкны, шәагаа дула амаҵурауаҩ ила рныхра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра, ҿҳәарала хышықәса рҟынӡа, мамзаргьы уи ада.
2. Уи аумҭа ҟаҵазар:
а) заа еибыҳәаны гәыԥҩык рыла;
б) иҷыдоу шәагаа дула, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра, ҿҳәарала хышықәса рҟынӡа, мамзаргьы уи ада.

Ахәҭаҷ 288. Амаҵуратә лшарамчқәа рахысра 

1. Амаҵурауаҩ илшрамчы аҳәаақәа дшырхысыз лабҿаба иузырбо аҟаҵамҭақәа, насгьы урҭ рыла ауаатәыҩса, аиҿкаарақәа, иара убас, закәанла ихьчоу ауаажәларреи аҳәынҭқарреи рызҿлымҳарақәа акыр аилахәарахь разкылгара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хәышықәса рҟынӡа, мамзаргьы ахақәиҭра алхәдатәра ҿҳәарала шықәсык инаркны ԥшьышықәса рҟынӡа.
2. Уи аумҭа Аԥсны Аҳәынҭқарраҿы аҳәынҭқарратә маҵурауаҩы, мамзаргьы аҭыԥантәи ахатәнапхгара аусбарҭа ахада ила аҟаҵара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра, ҿҳәарала хышықәса рҟынӡа, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар:
а) амч ахархәарала, мамзаргьы амч ахархәаразы қәмақаррала;
б) абџьар, мамзаргьы амаҭәар ахархәарала;
в) ихьанҭоу аҵыхәтәа ахылҿиаарала,–
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.

Ахәҭаҷ 289. Аԥсны Аҳәынҭқарра Жәлар Реизара – Апарламенти, мамзаргьы Аԥсны Аҳәынҭқарраҿы хлаԥшра зуа Апалатеи адырраҭарақәа рыҭара мап ацәкра

(Аԥсны Аҳәынҭқарра 15.06.2011 шықәсазтәи Азакәан N 2937-с-IV аредакциала)

1. Аԥсны аҳәынҭқарра Жәлар Реизара – Апарламент адырраҭарақәа (аусшәҟәқәа, амаӷақәа) аҭара зиншәагада мап ацәкра, мамзаргьы аҽацәыԥхьакра, иара убас, Аԥсны Аҳәынҭқарра Жәлар Реизара – Апарламенти, мамзаргьы хлаԥшра зуа Апалатеи ихаҭәаам, мамзаргьы имцу адырраҭарақәа рыҭара, арҭ аумҭақәа адырраҭарақәа рышьҭра зуалԥшьоу амаҵурауаҩ ила рыҟаҵара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны ԥшьынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ аанкылара ақәиҭымра, ҿҳәарала хәышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
(1-тәи ахәҭа Аԥсны Аҳәынҭқарра 15.06.2011 шықәсазтәи Азакәан N 2937-с-IV аредакциала)
2. Урҭ аумҭақәа ҟаҵазар аҳәынҭқарратә амаҵураҭыԥ аанызкыло ауаҩы ила, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра, ҿҳәарала хәышықәса рҟынӡа, мамзаргьы уи ада.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар:
а) аҳәынҭқарратә мчра амаҵурауаа иҟарҵаз азинеилагарақәа рыҵәахра иадҳәаланы;
б) заа еибыҳәаны гәыԥҩык рыла, мамзаргьы еиҿкаау ацәгьауратә гәыԥ ала;
в) аҵыхәтәа бааԥсқәа рхылҿиаарала, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра, ҿҳәарала хышықәса рҟынӡа.

Ахәҭаҷ 290. Амаҵурауаҩ илшарамчы ахатәтәра

Маҵурауаҩуп ҳәа иԥхьаӡам аҳәынҭқарратә усуҩы, мамзаргьы аҭыԥантәи ахатәнапхгара аусбарҭаҿы аус зуа ауаҩытәыҩса ила амаҵурауаҩ илшарамчы ихатәтәра нас уи ала ауааԥсыра, мамзаргьы аиҿкаарақәа закәанлатәи разҿлымҳарақәеи рзинқәеи акыр еилахәрақәа рзаазгаз аусқәа рыҟаҵара, –
шьауӷас ирзыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.

Ахәҭаҷ 291. Анаплакратә усураҿы изакәаным аҽалархәра

Амаҵурауаҩ ила анаплакратә ус назыгӡо аиҿкаара аԥҵара, мамзаргьы уи аиҿкаара анапхгара хаҭала, мамзаргьы ихаҭарнак ила аҽалархәра амаҵурауаҩ изы закәанла уи шыԥкугьы, уи адагьы арҭ аумҭақәа иаԥҵоу аиҿкааразы аԥыжәарақәа, мамзаргьы даҽа формак (хкык) ала ажәҩахырҵакра азԥхьагәарҭозар, –
шьауӷас ирзыԥҵәоуп маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хәышықәса рҟынӡа, уи инацҵаны ахараԥса шәагаала ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 292. Аҵарҭыша аиура (агара)

1. Амаҵурауаа, атәымтәылатәи амаҵурауаҩ ихаҭа, мамзаргьы (абжьацәажәаҩ) абжьагылаҩ ила аҵарҭыша – аԥара, хәы змоу ақьаадқәа, даҽа мазарак агара, мамзаргьы мазарала изакәаным ацхыраара адкылара аҵарҭыша зҭиуа изҿлымҳара, мамзаргьы уи иитәу даҽа џьоукы рыфеидазы ҟаҵамҭак аҟаҵара (аҟамҵара), урҭ аҟаҵамҭақәа амаҵурауаҩы илшарамчы иаҵанакуазар, мамзаргьы уи иара имаҵуратә ҭагылазаара иабзоураны иҟаиҵауа (иҟаимҵауа) армариозар, иара убас, азеиԥш жәҩахырҵакыразы, мамзаргьы имаҵураҿы агәхьаамкра аарԥшразы аҵарҭыша агара, –
(1-тәи ахәҭа Аԥсны Аҳәынҭқарра 18.11.2015 шықәсазтәи Азакәан N 3910-с-V аредакциала)
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.
2. Амаҵурауаҩ ила, изакәаным аҟаҵамҭақәа рыҟаҵара (изакәану рыҟамҵара) азы аҵарҭыша агара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа, Аԥсны Аҳәынҭқарраҿ аҳәынҭқарратә маҵураҭыԥ аанызкыло амаҵурауаҩ ила, мамзаргьы аҭыԥантәи ахатәнапхгара ахада ила рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа.
4. Абри ахәҭаҷ актәи, аҩбатәи, ахԥатәи ахәҭақәа рыла иазԥхьагәаҭоу аумҭақәа ҟаҵазар:
а) заа еибыҳәаны гәыԥҩык рыла, мамзаргьы еиҿкаау агәыԥ ала;
б) хҭакрала аҵарҭыша ацәгара;
в) шәагаа дула, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны амазара амхра, мамзаргьы уи ада.
5. Абри ахәҭаҷ актәи, аҩбатәи, ахԥатәи ахәҭақәа, иара убас, аԥшьбатәи ахәҭа апунктқәа “а” “б” рыла иазԥхьагәаҭоу аумҭақәа иҷыдоу шәагаа дула рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа, уи инацҵаны амазара амхра.
(5-тәи ахәҭа алагалоуп Аԥсны Аҳәынҭқарра 18.11.2015 шықәсазтәи Азакәан N 3910-с-V аредакциала) 
Азгәаҭа. Ишәагаа дуу аҵарҭыша ҳәа абри Азакәанеидкыла ахәҭаҷқәа 293, 293.1 рҿы иԥхьаӡоуп аԥара ахыԥхьаӡара, хәы змоу ақьаадқәа рыхә, даҽа мазарак, мамзаргьы амазаратә ҟазшьа змоу афеида ҩынҩажәи жәаба нызқь мааҭ ианреиҳау. Ҷыдала зшәагаа дуу аҵарҭыша ҳәа иԥхьаӡоуп шәи ҩынҩажәи жәаба нызқь мааҭ ианреиҳау.
Атәымтәылатәи амаҵурауаҩ ҳәа абри ахәҭаҷ аҿы дыԥхьаӡоуп дарбанызаалакгьы амаҵура иаҭоу, мамзаргьы амаҵураҭыԥахь иалху атәымҳәынҭқарраҿтәи азакәанԥҵаратә, азакәаннагӡаратә, административтә, мамзаргьы аӡбарҭатә усбарҭақәа рҿы аҭыԥ аанызкыло, иара убас, иаргамоу функциак атәым ҳәынҭқарра азы уа иналаҵаны иаргамоу ахлаԥшырҭеи, мамзаргьы иаргамоу анаплакреи назыгӡо ауаҩытәыҩса
(Азгәаҭа Аԥсны Аҳәынҭқарра 18.11.2015 шықәсазтәи Азакәан N 3910-с-V аредакциала)

Ахәҭаҷ 293. Аҵарҭыша аҭара

1. Амаҵурауаҩ аҵарҭыша хаҭала, мамзаргьы абжьагылаҩ ила иҭара, –
 шьауӷас иазыԥҵәоуп ахараԥса шәагаала ҩажәи хәба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Изакәаным аҟаҵамҭа заа идырны аҟаҵара (изакәану аҟамҵара) азы аҵарҭыша амаҵурауаҩ иҭара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа ҟаҵазар:
а) заа еибыҳәаны гәыԥҩык рыла, мамзаргьы еиҿкаау агәыԥ ала;
б) шәагаа дула, –
шьауӷас ирзыԥҵәоуп ахараԥса шәагаала ԥшьынҩажәа нызқь инадыркны ҩышә нызқь мааҭ рҟынӡа, мамзаргьы ахақәиҭра алхәдатәра ҿҳәарала хәышықәса инадыркны жәашықәса рҟынӡа.
4. Абри ахәҭаҷ актәи, аҩбатәи, мамзаргьы ахԥатәи ахәҭақәа рыла иазԥхьагәаҭоу аумҭақәа иҷыдоу шәагаа дула, рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала быжьшықәса инадыркны жәаҩа шықәса рҟынӡа.
(4-тәи ахәҭа алагалоуп Аԥсны Аҳәынҭқарра 18.11.2015 шықәсазтәи Азакәан N 3910-с-V аредакциала) 
Азгәаҭа. Аҵарҭыша зшәаз ауаҩытәыҩса ашьаустә ҭакԥхықәра аҟынтәи ихы дақәиҭтәхоит аҵарҭыша згоз амаҵурауаҩ иҟынтәи дцаларала ацәгара аҭыԥ амазҭгьы, насгьы уи ауаҩы хатәгәаԥхарала аҵарҭыша ашәаразы ашьаус ахацыркра иақәиҭу аусбарҭа ашҟа ианаамҭаз адырра ҟаиҵазар.

Ахәҭаҷ 293.1. Аҵарҭыша аимдараҿы абжьаҟазара 

(иалагалоуп аԥсны Аҳәынҭқарра 18.11.2015 шықәсазтәи Азакәан N 3910-с-V ала)

1. Аҵарҭыша аимдараҿы абжьаҟазара, д.и., аҵарҭыша зшәауеи аҵарҭыша згауеи рнапынҵала аҵарҭыша ашәаразы урҭ ирыбжьарҵаз аиқәшаҳаҭра инақәыршәаны хаҭала аҵарҭыша бжьызго, мамзаргьы уи иацхраауа даҽаӡәы ила аҵарҭыша аимдараҿы абжьаҟазара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра, ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, 
2. Изакәаным аҟаҵамҭа заа идырны аҟаҵаразы, (изакәану аҟамҵаразы), мамзаргьы амаҵурауаҩ имаҵуратә ҭагылазаара ихы иархәаны аҵарҭышагараҿы абжьаҟазара, – 
шьауӷас иазыԥҵәоуп ахараԥса шәагаала шә-нызқь мааҭ инадыркны шәи ҩынҩажәи жәаба нызқь мааҭ рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала хышықәса инадыркны быжьшықәса рҟынӡа.
3. Аҵарҭыша агараҿы абжьаҟазара аныҟарҵо:
 а) заа еибыҳәаны гәыԥҩык рыла, мамзаргьы еиҿкаау агәыԥ ала;
б) шәагаа дула, –
шьауӷас иазыԥҵәоуп ахараԥса шәагаала ԥшьынҩажәа нызқь инадыркны шәи ҩынҩажәи жәаба нызқь мааҭ рҟынӡа, уи инацҵаны маҵураҭыԥқәаки усураҭақәаки рҿы аҭыԥ аанкылара ақәиҭымра ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала хәышықәса инадыркны жәашықәса рҟынӡа.
4. Аҵарҭыша аимдараҿы ақәыргәыӷра, мамзаргьы абжьаҟазара адгалара, –
 шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шә-нызқь мааҭ рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра ҿҳәарала хышықәса рҟынӡа, мамзаргьы ахақәиҭра алхәдатәра ҿҳәарала хәышықәса рҟынӡа.
Азгәаҭа. Аҵарҭыша еимдараҿы бжьаҟазаҩыс иҟоу ауаҩы ашьаустә ҭакԥхықәра аҟынтәи ихы дақәиҭтәхоит уи ацәгьаура аныҟаз ашьҭахь зыҳаҵҳаҵарала дацхраауазҭгьы ацәгьаура аарыԥшреи аԥырҟәҟәаареи, насгьы хатәгәаԥхарала аҵарҭыша агаразы ашьаус ахацыркра иақәиҭу аусбарҭа аусуҩцәа ианаамҭаз адырра риҭазар.

Ахәҭаҷ 294. Амаҵуратә ԥаршеи 

Амаҵуратә ԥаршеи, д.и., амаҵурауаҩ ила, иара убас, аҳәынҭқарратә маҵурауаҩы ила, мамзаргьы имаҵурауаҩым, аҭыԥантәи ахатәнапхгара аусбарҭа аҿы аусуҩы ила иофициалтәу аусшәҟәы аҟны ииашам адыррақәа заа ирызхәыцны алагалара, иара убас, урҭ аусшәҟәқәа рҵакы еицазкуа ииашам адыррақәа рыла арҽеира арҭ аумҭақәа ахатәы феида, мамзаргьы хатә зҿлымҳарак иазкны рыҟаҵара, –
шьауӷас ирзыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 294.1. Аԥсны атәылауаҩшәҟәы изакәанымкәа аҭара, иара убас, Аԥсны Аҳәынҭқарра атәылауаҩра изакәанымкәа аиура алзыршаз аусшәҟәқәа рҿы заа идырны имцу адырраҭарақәа рарбара.

(иалагалоуп Аԥсны Аҳәынҭқарра 30.07.2009 шыкәсазтәи Азакәан N 2450-с-IV ала)

1. Амаҵурауаҩ, мамзаргьы маҵурауаҩуп ҳәа иԥхьаӡам аҳәынҭқарратә усуҩы иду ауалԥшьақәа ламысдарала, мамзаргьы ишакәхалакгьы рызнеира иахҟьаны рынамыгӡара, мамзаргьы ишахәҭоу еиԥш рынамыгӡара, насгьы уи иахылҿиаар изакәанмкәа Аԥсны атәылауаҩшәҟәы атәымтәылауаҩ, мамзаргьы атәылауаҩра змам ауаҩытәыҩса иҭара, уи иахҟьазар Аԥсны Аҳәынҭқарра атәылауаҩра изакәанымкәа аиура, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала шықәсык инаркны хышықәса рҟынӡа.
2. Амаҵурауаҩ, мамзаргьы маҵурауаҩуп ҳәа иԥхьаӡам аҳәынҭқарратә усуҩы рыла Аԥсны атәылауаҩшәҟәы атәымтәылауаҩ, мамзаргьы атәылауаҩра змам ауаҩытәыҩса иҭара, иара убас, амаҵурауаҩ, мамзаргьы маҵурауаҩуп ҳәа иԥхьаӡам аҳәынҭқарратә усуҩы рыла заа ихәыцны имцу адырраҭарақәа Аԥсны Аҳәынҭқарра атәылауаҩра злаиоуз аусшәҟәқәа рҿы рарбара, –
шьауӷас иазыԥҵәоуп ахақәиҭра алхәдатәра ҿҳәарала ԥшьышықәса инадыркны фышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала шықәсык инаркны хышықәса рҟынӡа.

Ахәҭаҷ 295. Аҭакԥхықәрадара
 
(Аԥсны Аҳәынҭқарра 21.07.2009 шықәсазтәи Азакәан N 2426-с-IV аредакциала)

1. Аҭакԥхықәрадара, д.и., амаҵурауаҩ иду ауалԥшьақәа ламысдарала, мамзаргьы ишакәхалакгьы ҳәа рызнеира иахҟьаны рынамыгӡара, мамзаргьы ишахәҭоу еиԥш рынамыгӡара уи иахҟьаны ауааԥсыра, мамзаргьы аиҿкаарақәа рызҿлымҳарақәеи рзинқәеи, иара убас, закәанла ихьчо ауаажәларреи аҳәынҭқарреи рзинқәеи разҿлымҳарақәеи акырԥырхага риура, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны ҩынҩажәи жәаба нызқь мааҭ рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала шықәсык инаркны хышықәса рҟынӡа. 
2. Уи аумҭа ала ахарџь ду аиура, –
шьауӷас иазыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра ҿҳәарала шықәсык инаркны хышықәса рҟынӡа.
3. Машәырла ихьанҭоу ааха агәабзиара аиура, мамзаргьы ауаҩы иԥсра зыхҟьаз аҭакԥхықәрадара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ аанкылара ақәиҭымра ҿҳәарала шықәсык инаркны хышықәса рҟынӡа, мамзаргьы уи ада.
4. Абри ахәҭаҷ ахԥатәи ахәҭаҿы ́иазԥхьагәаҭоу аумҭа машәырла ҩыџьа, мамзаргьы ҩыџьа инареиҳаны рыԥсра ахылҿиаара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны быжьышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала шықәсык инаркны хышықәса рҟынӡа, мамзаргьы уи ада.
Азгәаҭа. Идуу аԥхасҭа ҳәа абри ахәҭаҷ аҿы иԥхьаӡоуп ҩажәи жәаба нызқь мааҭ инареиҳау аԥара.


31-тәи ахы. АЗИНӠБАРА ИАԤЫНГЫЛО АЦӘГЬАУРАҚӘА

Ахәҭаҷ 296. Азинӡбара анагӡареи заанаҵтәи ашьаусеилыргара амҩаԥгареи рԥынгылара.

1. Азинӡбара анагӡара аԥынгылара хықәкыс иаҭаны аӡбара аусура, формас иамазаалакгьы ала, аҽалархәра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Инарҭбааны, ихарҭәааны иашахаҭарала (обиективла) аусеилыргара амҩаԥгара аԥырхагахара хықәкыс иҟаҵаны апрокурор, аусеилыргаҩ ахҭысҭҵааҩ русура, формас иамазаалакгьы ала, аҽалархәра, –
шьауӷас иазыԥҵәоуп ахараԥса шәагаала жәа-нызкь инадыркны ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык аҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа амаҵурауаҩ имаҵуратә ҭагылазаара ахархәарала рыҟаҵара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟныӡа, мамзаргьы уи ада.

Ахәҭаҷ 297. Азинӡбара, мамзаргьы заанаҵтәи аусеилыргара мҩақәызҵо ауаҩытәыҩса иԥсҭазаара ақәыххра

Аӡбаҩ, мамзаргьы азинӡбара амҩақәҵара иалахәу даҽаӡәы, апрокурор, аусеилыргаҩ, ахҭысҭҵаара знапы алаку, ахьчаҩ, аексперт азыӡба анагӡаҩ, иара убас, урҭ ирзааигәоу ауаа, аусқәа, мамзаргьы амаӷақәа аӡбарҭаҿы рыӡбара, заанаҵтәи ашьаусеилыргара, мамзаргьы ашьауӷақәҵара азыӡба, мамзаргьы аӡбарҭа иаднакылаз даҽа актк ирхырҟьаны, урҭ закәанлатәи русура аԥырхагахара хықәкыс иҟаҵаны, мамзаргьы изҿу русқәа рзы шьаурак аҳасабала рыԥсҭазаара ақәыххра, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 298. Азинӡбара мҩақәҵара, мамзаргьы заанаҵтәи аусеилыргара ирыхҟьаны ақәмақарра, мамзаргьы даҽакала амч ахархәара 

1. Аӡбаҩ, мамзаргьы азинӡбара мҩақәҵара иалахәу даҽаӡәы, иара убас, урҭ ирзааигәоу аӡбарҭаҿы аусқәа, мамзаргьы амаӷақәа рыхәаԥшра ирхырҟьаны рышьразы, ргәабзиара ааха аҭаразы, мамзаргьы рмазара аԥхасҭатәразы, мамзаргьы абжьыхра рзы ақәмақарра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Апрокурор, аусеилыргаҩ, ахҭысҭҵааҩ, ахьчаҩ, аексперт, аӡбаратә уснагӡаҩ, иара убас, урҭ ирзааигәоу ауаа, заанаҵтәи аусеилыргара, аӡбарҭаҿы аусқәеи амаӷақәеи рыхәаԥшра, мамзаргьы аӡбара иаднакылаз даҽа актк ирхырҟьаны ашьразы, агәабзиара ааха аҭаразы, мамзаргьы рмазара аԥхасҭатәразы, мамзаргьы абжьыхра рзы ақәмақарра, –
 шьауӷас иазыԥҵәоуп ахараԥса шәагаала ҩажәи жәаба нызқь инадыркны ԥшьынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа. 
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа аԥсҭазаареи агәабзиареи рзы ишәарҭам амч ахархәарала рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
4. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа аԥсҭазаареи агәабзиареи рзы ишәарҭоу амч ахархәарала рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 299. Аӡбара пату ақәымҵара 

1. Аус аӡбарҭаҿы аилыргараан уи алахәылацәа раҳаҭыр ларҟәны рацәажәара (рызныҟәара) д.и., аӡбара пату ақәымҵара, –
шьауӷас иазыԥҵәоуп ахараԥса шәагаала ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Аӡбаҩ, мамзаргьы азинӡбара амҩақәҵара иалахәу даҽаӡәы иаҳаҭыр аларҟәра,–
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа. 

Ахәҭаҷ 300. Аӡбаҩ, апрокурор, аусеилыргаҩ, ахҭысҭҵааҩ, азыӡбанагӡаҩ иҟам-инымла рыхцәажәара

1. Аӡбаҩ, мамзаргьы азинӡбара амҩақәҵара иалахәу даҽаӡәы аӡбараҟны изхәаԥшуаз аус, мамзаргьы амаӷақәа ирыдҳәаланы иҟам-иным рызҳәара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа, ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Апрокурор, аусеилыргаҩ, ахҭысҭҵааҩ, аӡбаратә уснагӡаҩ заанаҵтәи аусеилыргара, мамзаргьы ашьауӷақәҵара, мамзаргьы азыӡба, мамзаргьы аӡбара иаднакылаз даҽа актк рынагӡара иадҳәаланы иҟам-иным рызҳәара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
3. Хыхь иарбоу аумҭа ауаарацәа рҿаԥхьа, ауаарацәа ирбо ираҳауа, мамзаргьы ауаарацәа адыррақәа рыҭагатә хархәагақәа рыла аҟаҵара, –
шьауӷас иазыԥҵәоуп ахараԥса шәагаала ҩажәа нызқь инадыркны ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсыкынӡа.
4. Абри ахәҭаҷ аҿы иазԥхьагәаҭоу аумҭақәа инарыдкыланы ихьанҭоу, мамзаргьы ҷыдала ихьанҭоу ацәгьаура ҟаиҵазшәа ауаҩытәыҩса ахара идҵара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа.

Ахәҭаҷ 301. Заа идырны ахара зхарам ашьаустә ҭакԥхықәра идҵара

1. Заа идырны ахара зхарам ашьаустә ҭакԥхықәра идҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Заа идырны ахара зхарам ауаҩытәыҩса ихьанҭоу, мамзаргьы ҷыдала ихьанҭоу ацәгьаура ҟаиҵазшәа ашьаустә ҭакԥхықәра идҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.

Ахәҭаҷ 302. Закәандарала ауаҩытәыҩса ашьаустә ҭакԥхықәра аҟынтәи ихы иақәиҭтәра

Ацәгьаура аҟаҵаразы игәҩароу, мамзаргьы ахара зду ауаатәыҩса апрокурор, аусеилыргаҩ, мамзаргьы ахҭысҭҵааҩ ила ашьаустә ҭакԥхықәра аҟынтәи закәандарала ихы иақәиҭтәра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны быжьшықәса рҟынӡа.

Ахәҭаҷ 303. Ауаҩытәыҩса закәандарала иаанкылара, иҳәынҷара, мамзаргьы ирбаандаҩра

1. Идырны закәандарала ауаҩытәыҩса иаанкылара, –
шьауӷас иазыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Заа идырны ауаҩытәыҩса закәандарала иҳәынҷара, мамзаргьы ирбаандаҩра, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа. 
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа ихьанҭоу аҵыхәтәа рхылҿиаара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.

Ахәҭач 304. Ауаҩытәыҩса аҿахәыҭарахь иазкылгара 

1. Аусеилыргаҩ, мамзаргьы ахҭысҭҵааҩ иҟынтәи қәмақаррала, цәыршәарала, мамзаргьы изакәаным даҽа ҟаҵамҭак ала, иара убас, аусеилыргаҩи ахҭысҭҵааҩи рымеида иманы даҽаӡәы ила игәҩароу ахара зду, ааха змоу ашаҳаҭ мчыла аҿахәыҭара иазкылгара, аексперт, даҽа ҟазак мчыла ахыркәша ирҟаҵара, мамзаргьы аҿахәыҭара иазкылгара, –
шьауӷас иазыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа.
2. Уи аумҭа ҟаҵазар амч ахархәарала, ргәаҟрала, мамзаргьы рҳәацәарала, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.

Ахәҭаҷ 305. Арҵабыргыгақәа реицакра 

1. Атәылауаҩратә ус иалахәу ауаҩытәыҩса, мамзаргьы уи ихаҭарнак ила арҵабыргыгақәа реицакра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа.
2. Ашьаус иалахәу апрокурор, аусеилыргаҩ, ахҭысҭҵааҩ, мамзаргьы ахьчаҩ ила арҵабыргыгақәа рырԥаршеира, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.
3. Ибааԥсу, мамзаргьы ҷыдала ибааԥсу ацәгьаура иазку ашьаус аҿы арҵабыргыгақәа реицакра, иара убас, еицаку арҵабыргыгақәа ихьанҭоу аҵыхәтәа рхылҿиаара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.

Ахәҭаҷ 306. Аҵарҭыша агарала (аҭарала), мамзаргьы коммерциала ахыхра цәгьахәыцрала аҽазкра

Ацәгьаура, мамзаргьы ацәыршәара аҭыԥ рымазшәа ашьақәырӷәӷәаразы ихыҭҳәаау арҵабыргыгақәа раԥҵара хықәкыс иаҭаны амаҵурауаҩ, мамзаргьы акоммерциатә, мамзаргьы даҽа еиҿкаарак амаҵурауаҩ иара дақәшаҳаҭымкәа аԥара, хәы змоу ақьаадқәа даҽа мазарак иҭара, амазаратә ҟазшьа змоу цхыраарак изура аҽазкра, д.и., ауаҩытәыҩса иара иҭахымкәа аҵарҭыша иҭара, мамзаргьы коммерциала ихыхра цәгьахәыцрала аҽазкра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.

Ахәҭач 307. Заа идырны ииашаӡбарам ашьауӷақәҵара, азыӡба, мамзаргьы даҽа актк адкылара 

1. Заа идырны ииашаӡбарам ашьауӷақәҵара, азыӡба, мамзаргьы даҽа актк аӡбара (аӡбаҩцәа) иаднакылар, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа.
2. Заа идырны ахақәиҭра алхәдатәра зцу, мамзаргьы ихьанҭоу даҽа ҵыхәтәак зхылҿиааз ашьауӷақәҵара адкылара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.

Ахәҭаҷ 308. Ишымцу заа идырны ацәгьаҳәара 

1. Ишымцу заа идырны ацәгьаура ҟаҵоушәа ацәгьаҳәара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Ибааԥсу, мамзаргьы ҷыдала ибааԥсу ацәгьаура аҟаҵаразы ахара ауаҩԥсы идызҵо аумҭа ҟаҵоушәа ишымцу дырны ацәгьаҳәара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык инаркны хышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа ирыдҳәаланы ауаҩы ихара арҵабыргразы иԥсабаратәым арҵабыргыгақәа рыцҵаны аҳәара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны фышықәса рҟынӡа.

Ахәҭаҷ 309. Ишымцу заа идырны аҿахәажәа, аексперти аҟазеи рхыркәшақәа, иара убас, ииашам аиҭага рыҟаҵара

1. Ашаҳаҭи ааха змоуи аексперти аҟазеи рыла идырны имцу аҿахәы аҟаҵара, ииашам ахыркәша аексперти аҟазеи рыла аҟаҵара, иара убас, заанаҵтәи аусеилыргареи, мамзаргьы аусзӡбареи раан ииашам аиҭага аҟаҵара, –
шьауӷас ирзыԥҵәоуп ахараԥса шәагаала жәа-нызқь инадыркны ҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.
(1-тәи ахәҭа Аԥсны Аҳәынҭқарра 15.06.2015 шықәсазтәи Азакәан N 3793-с-V аредакциала)
2. Хыхь иазԥхьагәаҭоу аумҭақәа ихьанҭоу, мамзаргьы ҷыдала ихьанҭоу ацәгьаурақәа рзы ахара ахаратәра нацҵаны рыҟаҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
Азгәаҭа. Ашаҳаҭ, ааха змоу, аексперт, аҟаза, мамзаргьы аиҭагаҩ ашьаустә ҭакԥхықәра аҟынтәи рхы иақәиҭтәхоит урҭ хатәгәаԥхарала, аӡбара ашьауӷақәҵара, мамзаргьы азыӡба аднакылаанӡа иаларгалар ахҭысҭҵаараан, заанаҵтәи аусеилыргараан, аӡбарҭаҿы аус аилыргараан иҟарҵаз аҿахәы, ахыркәша, аиҭага шиашам зҳәо арзаҳал.

Ахәҭаҷ 310. Ашаҳаҭ, мамзаргьы ааха змоу рыла аҿахәы аҭара мап ацәкра, аексперт ила ахыркәша аҟаҵара мап ацәкра

Аӡбара аилатәараҟны, мамзаргьы заанаҵтәи аусеилыргара амҩаԥгараан, ахҭыс аҭҵаараан ашаҳаҭи ааха змоуи рыла аҿахәы аҭара мап ацәкра, аексперт ила ахыркәша аҟаҵара мап ацәкра, иара убас, аҿахәы аҭаразы ашаҳаҭ ааха змоуи рааира аԥынгылара, –
шьауӷас иазыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
Азгәаҭа. Ауаҩытәыҩса ихаҭа иҿагылауа аҿахәажәа аҟаҵара мап ацәкра ашьаустә ҭакԥхықәра идлаӡом.

Ахәҭаҷ 311. Ахыхра, аҿахәы аҭара, мамзаргьы аҿахәы аҭара аҽацәыԥхьакра, ииашамкәа аиҭагара рҟынӡа ауаҩытәыҩса иазкылгара.

1. Ашаҳаҭ, мамзаргьы ааха змоу имцу аҿахәқәа дырҳәара хықәкыс иаҭаны, аексперт, мамзаргьы аҟаза имцу ахыркәша дырҟаҵара имцу аҿахәы дырҳәара хықәкыс иаҭаны, иара убас, аиҭагаҩ ииашамкәа аиҭагара иазкылгара хықәкыс иаҭаны рхыхра, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала хышықәса рҟынӡа.
2. Ашьразы, агәабзиара ааха аҭаразы, амазара ақәгара, мамзаргьы абжьыхра рзы цәыршәарала, мамзаргьы қәмақаррала ашаҳаҭи ааха змоуи имцу аҿахәқәа дырҳәара, аексперти аҟазеи имцу ахыркәша дырҟаҵара, иара убас, аиҭагаҩ иашамкәа аиҭагара иазкылгара, мамзаргьы еиқәыԥхьаӡоу ауаатәыҩса аҿахәқәа рыҟаҵара аҽацәыԥхьакра разкылгара, –
шьауӷас ирзыԥҵәоуп ахараԥса шәагаала ҩажәа нызқь инадыркны хынҩажәа нызқь мааҭ рҟынӡа, мамзаргьы ахақәиҭра ралхәдатәра ҿҳәарала хышықәса рҟынӡа.
3. Абри ахәҭаҷ аҩбатәи ахәҭала иазԥхьагәаҭоу аумҭа, хыхь иарбоу ауаатәыҩса рыԥсҭазаареи ргәабзиареи рзы ишәарҭам амч ахархәарала аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
4. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа еиҿкаау агәыԥ ала, мамзаргьы уа иарбоу ауааԥсыра рыԥсҭазаареи ргәабзиареи рзы ишәарҭоу амч ахархәарала рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәҭаҷ 312. Заанаҵтәи аусеилыргара амаӡақәа рыраргамара

Заанаҵтәи аусеилыргара иаҵоу амаӡақәа рыраргамара шзиным ала закәанла ишьақәыргылоу аԥҟара инақәыршәаны згәызҽанызҵо ауаҩытәыҩса ила, апрокурор, аусеилыргаҩ, ахҭысҭҵааҩ ақәшаҳаҭымкәа рыраргамара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа.

Ахәҭаҷ 313. Аӡбаҩи ашьаусмҩаԥгара иалахәу егьырҭ ауаатәыҩсеи ршәарҭадара иазку аусмҩаԥгатәқәа рыраргамара

1. Аӡбаҩи, азинӡбара амҩақәҵара иазку ауаатәыҩсеи – азыӡба нагӡаҩ, ааха змоу, ашаҳаҭ, убас ашьаусӡбара иалахәу егьырҭгьы, иара убас, урҭ ирзааигәоу, ршәарҭадара иазкны иаԥу аусмҩаԥгатәқәа гәрагарала изырдырыз, мамзаргьы змаҵура иабзоураны издырыз ауаҩытәыҩса ила араргамара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Уи аумҭа аҵыхәтәа бааԥс ахылҿиаар,–
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 314. Иҭаҩу, ирбаандаҩу, мамзаргьы амхра зқәу амазара закәандарала рызныҟәара

1. Аҭаҩра, мамзаргьы арбаандаҩтәра зықәҵоу амазара измадоу ила ахатәтәра, аныхра, аҵәахра, мамзаргьы закәандарала ҽаӡәы иҭара, иара убас, акредиттә еиҿкаара амаҵзуҩы ила ирбаандаҩтәу аԥаратә хархәагақәа алархәны абанктә операциақәа рымҩаԥгара, –
шьауӷас ирзыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа. 
2. Ашьауӷақәҵара ала амхра зықәҵоу амазара аҵәахра, мамзаргьы ахатәтәра, иара убас, амазара амхра злазгәаҭоу азакәанмчра зоуз ашьауӷақәҵара анагӡара даҽакала аҽацәыԥхьакра, –
шьауӷас ирзыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны ахараԥса ҩажәа нызқь мааҭ рҟынӡа.

Ахәҭаҷ 315. Ахақәиҭра алхәдатәра ахгарҭа аҟынтәи аамҭала ирбаандаҩу, мамзаргьы иаанкылоу рыхьчарҭа аҟынтәи рыбналара

1. Ахақәиҭра алхәдатәра ахгарҭа аҟынтәи, аамҭала ирбаандаҩу, мамзаргьы иаанкылоу рыхьчарҭа аҟынтәи ашьауӷа зхызго, мамзаргьы заанаҵтәи аусеилыргара ззын ицо ауаҩытәыҩса ибналара, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа.
2. Заа еибыҳәаны гәыԥҩык рыла, мамзаргьы еиҿкаау агәыԥ ала иҟаҵоу уи аумҭа, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа аԥсҭазаареи агәабзиареи рзы ишәарҭоу амч ахархәарала, мамзаргьы уи аҩыза амч ахархәаразы қәмақаррала, иара убас, абџьар, мамзаргьы бџьарк аҳасабла ахархәара зуа амаҭәар ахархәарала аҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.

Ахәҭаҷ 316. Ахақәиҭра алхәдатәра ахгара аҽацәыԥхьакра

Ахақәиҭра алхәдатәра ахгарҭа анҭыҵ ацара иақәиҭтәыз, мамзаргьы ашьауӷақәҵара анагӡара, мамзаргьы ашьауӷа ахгаразы аҿҳәара ззахырԥаз ауаҩытәыҩса анҭыҵ ацареи ашьауӷа анагӡара иахьынӡахырԥаз аҿҳәареи анынҵәа ашьҭахь ианаамҭаз имгьежьра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 317. Аӡбара иаднакылаз ашьауӷақәҵара азыӡба, мамзаргьы даҽа актк рынамыгӡара 

Амчра ахаҭарнак, аҳәынҭқарратә маҵуҩы, аҭыԥантәи ахатәхеиҿкаара амаҵуҩы, иара убас, аҳәынҭқарратәи, мамзаргьы амуниципалтә еиҿкаара амаҵуҩы, акомерциатәи, мамзаргьы даҽа еиҿкаарак амаҵуҩы рыла, аӡбара иаднакылаз азакәанмчра зауз ашьауӷақәҵара, азыӡба, мамзаргьы даҽа актк рынагӡара цәгьашақә мап ацәкра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хәышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 318. Ацәгьаура ацәырымгара (аҵәахра)

Заанаҵтәи қәыргәыӷрада ибааԥсу, мамзаргьы ҷыдала ибааԥсу ацәгьаурақәа рцәырымгара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа. 

32-тәи ахы. АНАПХГАРАҬАРА АԤҞАРА ИАԤЫНГЫЛО АЦӘГЬАУРАҚӘА

Ахәҭаҷ 319. Азинхьчаратә усбарҭа аусуҩы иԥсҭазаара ақәыххра

Азинхьчаратә усбарҭа аусуҩы, мамзаргьы аруаҩы, иара убас, урҭ ирзааигәоу ауаа ауаажәларратә ҳәоуеиқәшәареи ауаажәларратә шәарҭадареи рыхьчараҿы закәанлатәи русура аԥырхагахара хықәкыс иаҭаны, мамзаргьы уи русуразы шьаурак аҳасабала рыԥсҭазаара ақәыххра, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шыкәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 320. Амчра ахаҭарнак изкны амч ахархәара

1. Амчра ахаҭарнак изкны аԥсҭазаареи агәабзиареи рзы ишәарҭам амч ахархәара, мамзаргьы амчра ахаҭарнак имаҵуратә уалԥшьақәа рынагӡара дырхырҟьаны иара, мамзаргьы изааигәоу ауаа ирызкны, амч ахархәаразы ақәмақарра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа. 
2. Абри ахәҭаҷ актәи ахәҭаҿы иарбоу ауаатәыҩса ирызкны аԥсҭазаареи агәабзиареи рзы ишәарҭоу амч ахархәара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа. 
Азгәаҭа. Амчра ахаҭарнак ҳәа абри ахәҭаҷи абри Азакәанеидкылаҿы егьырҭ ахәҭаҷқәеи рҿы дыԥхьаӡоуп азинхьчаратә, мамзаргьы ахылаԥшратә усбарҭақәа рҿы, мамзаргьы даҽаџьара аус зуа, закәанла ишьақәыргылоу аԥҟарақәа инарықәыршәаны, маҵурала иара ихьыԥшым ауаа ирызкны адҵақәҵарақәа рыҟаҵара зылшара мчу амаҵурауаҩы.

Ахәҭаҷ 321. Амчра ахаҭарнак изку аҳаҭырларҟәра

1. Аҳаҭырларҟәра, д.и., амаҵурауаҩ инаигӡо имаҵуратә уалԥшьақәа рынагӡара иадкыланы, мамзаргьы урҭ рынагӡараан иаҳаҭыри ипатуи лазырҟәуа, дзырԥхашьаша аус аҟаҵара, мамзаргьы ажәа аҳәара, –
шьауӷас иазыԥҵәоуп ахараԥса шәагаала хә-нызқь инадыркны жәохә нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала фымз инадыркны шықәсыкынӡа. 
2. Аруаа рацәа ираҳауа ақәгылараҿы, иаарту аланарыԥшыра зызу аԥҵамҭаҿы, мамзаргьы жәлары зегьы адырра рыҭагатә хархәагақәа рыла амчра ахаҭарнак иаҳаҭырларҟәра, –
шьауӷас иазыԥҵәоуп ахараԥса шәагаала жәохә нызқь инадыркны ҩажәи хәба нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык.

Ахәҭаҷ 322. Азинхьчаратә, иара убас, ахылаԥшратә усбарҭақәа рҿы амаҵурауаҩ изкны ашәарҭадаразы иаԥу аусмҩаԥгатәқәа рыраргамара

1. Азинхьчаратәи, иара убас, ахылаԥшратәи усбарҭақәа рҿы аус зуа амаҵурауаҩ, мамзаргьы уи изааигәоу иҭынхацәа ршәарҭадаразы иаԥу аусмҩапгатәқәа, уи амаҵурауаҩ иуалԥшьа анагӡара аԥырхагахара хықәкыс иаҭаны, рыраргамара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа ихьанҭоу аҵыхәтәақәа рхылҿиаара, – 
 шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 323. Ауаажәларра аҟынтәи аԥхьакра иазку аиҿкаара аусура аиҵаҟьара

1. Зус ӡбоу аиашамҩа ианылараҿы иԥырхагахара хықәкыс иаҭаны, мамзаргьы уи, аиҿкаара аиҳабыреи ашьауснагӡаратә системеи ацхыраара ахьриҭоз азы гәаӷшақә, шьаурак аҳасабала, иԥсҭазаареи игәабзиареи ирԥырхагам амч ахархәарала, мамзаргьы уи аҩыза амч ахархәаразы қәмақаррала ауаажәларра ацәыԥхьакырҭатә еиҿкаара аусура аиҵаҟьара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Зус ӡбоу ашьауӷақәҵара алхәдатәра ахьырхырго, мамзаргьы арбаандаҩра ахьырхырго аҭыԥ аҟны аус зуа иуалԥшьақәа рынагӡара дырхырҟьаны, мамзаргьы иара изааигәоу иҭынхацәа ирызкны абри ахәҭаҷ актәи ахәҭала иазԥхьагәаҭоу аумҭақәа рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәии аҩбатәии ахәҭақәа рыла иазԥхьагәаҭоу аумҭақәа еиҿкаау агәыԥ ала, мамзаргьы аԥсҭазаареи агәабзиареи рзы ишәарҭоу амч ахархәарала рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала фышықәса инадыркны жәаҩа шықәса рҟынӡа.

Ахәҭаҷ 324. Аԥсны Аҳәынҭқарра Аҳәынҭқарратә ҳәаа закәандарала ахысра

1. Аԥсны Аҳәынҭқарратә ҳәаа иахысны Аԥсныҟа аҭалареи аҳәаа иахысны анҭыҵ ацареи ауаҩытәыҩса дақәиҭызтәуа иҵабыргу аусшәҟәқәа ицымкәа, мамазргьы Аԥсны Аҳәынҭқарра азакәаннԥҵара ала ишьақәыргылоу азиншәҟәы ицымкәа Аԥсны Аҳәынҭқарра аҳәынҭқарратә ҳәаа ахысра, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Заа еибыҳәаны гәыԥҩык рыла, мамзаргьы еиҿкаау агәыԥ ала, мамзаргьы амч ахархәарала, мамзаргьы уи азы қәмақаррала Аԥсны Аҳәынҭқарра Аҳәынҭқарратә ҳәаа закәандарала ахысра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
Азгәаҭа. Абри ахәҭаҷ амчра иаҵанакӡом Аԥсны Аҳәынҭқарра аҳәаа ахысра аԥҟарақәа еилаганы иахысыз атәымтәылауаа, мамзаргьы атәылауаҩра змам ауаатәыҩса урҭ раара Аԥсны Аҳәынҭқарра азакәанԥҵара иақәшәо аполитикатә хыҵәахырҭа аԥшаара иазкызар, насгьы уи аумҭа аҟны даҽа цәгьаурак адыргақәа амамзар.
(Аԥсны Аҳәынҭқарра 18.07.2007 шықәсазтәи Азакәан N 1798-с-IX аредакциала)

Ахәҭаҷ 325. Ауаа закәандарала рыхҵәара аиҿкаара

1. Атәымтәылауаа, мамзаргьы атәылауаҩра змам ауаатәыҩса закәандарала Аԥсныҟа раара, закәандарала Аԥсны рыҟазаара, мамзаргьы транзитла Аԥсны иалсны рцара аиҿкаара, –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа ҟаҵазар:
а) еиҿкаау агәыԥ ала;
б) Аԥсны Аҳәынҭқарраҿы ацәгьаурақәа рыҟаҵара хықәкыс иаҭаны, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны ахараԥса шәагаала шәи ҩынҩажәи жәаба нызқь мааҭ рҟынӡа.

Ахәҭаҷ 326. Аԥсны Аҳәынҭқарра Аҳәынҭқарратә ҳәаа зинда аиҭакра

1. Аԥсны Аҳәынҭқарра Аҳәынҭқарратә ҳәаа зинда аиҭакра хықәкыс иаҭаны аҳәааҿтәи адыргақәа рықәхра, реиҭагара, рыԥхасҭатәра, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса рҟынӡа.
2. Урҭ аумҭақәа ихьанҭоу аҵыхәтәа рхылҿиаара,–
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа.

Ахәҭаҷ 327. Иофициалтәу аусшәҟәқәеи аҳәынҭқарратә ҳамҭақәеи раахәара, мамзаргьы рыҭира

Ауаҩытәыҩса ихәҭам азинқәа изҭауа, мамзаргьы ауалԥшьақәа иқәызхуа иофициалтәу, иара убас, иҳәынҭқарратәу аусшәҟәқәа зинда раахәара, мамзаргьы зинда рыҭира, иара убас, Аԥсны Аҳәынҭқарра, мамзаргьы СССР Аҳәынҭқарратә ҳамҭақәа зинда раахәара, мамзаргьы рыҭира, –
шьауӷас ирзыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.

Ахәҭаҷ 328. Аусшәҟәқәа, аштампқәа, амҳәырқәа рӡара, мамзаргьы рыбжьыхра, иара убас, акциз еизгагатә маркақәа, иҷыдоу амаркақәа, мамзаргьы аиԥшратә дыргақәа рӡара

1. Ахатәы феида аиура иазкны, мамзаргьы хатәзҿлымҳарак амазаара иахҟьаны иофициалтәу аусшәҟәқәа, аштампқәа, мамзаргьы амҳәырқәа рӡара, рыԥхасҭатәра, рыбжьыхра, мамзаргьы рыҵәахра (рцәырымгара), –
шьауӷас ирзыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра шықәсык аҟынӡа.
2. Атәылауаҩ итәылауаҩрашәҟәы, мамзаргьы акрызҵазкуа даҽа усшәҟәык ицәӡара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
3. Акциз еизгатә маркақәа, иҷыдоу амаркақәа, мамзаргьы аԥаршеи аҟаҵара азмыруа аиԥшратә дыргақәа рӡара, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 329. Амҩанысгатә хархәага аиԥшратә номер, аицакра (арԥаршеира), мамзаргьы аԥхасҭатәра

1. Ахархәаразы, мамзаргьы аҭира хықәкыс иаҭаны амҩанысгатә хархәага иԥаршеиу аиԥшратә номер, ачарҭ аномер, ашасси аномер, арныҟәага аномер, иара убас, аҳәынҭқарратә аҭаҩгатә дырга иԥаршеины рыҟаҵара, мамзаргьы рықәгара, мамзаргьы амҩанысгатә хархәага аиԥшратә номер, ачарҭ аномер, ашасси аномер, арныҟәага аномер, иара убас, аҳәынҭқарратә аҭаҩратә дырга шԥаршеиу дырны аҭира, мамзаргьы ачарҭ, мамзаргьы ашасси, мамзаргьы арныҟәага рномерқәа шԥаршеиу заа идырны рыҭира, –
шьауӷас ирзыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык аҟынӡа.
2. Заа еибыҳәаны гәыԥҩык ауаа рыла, мамзаргьы еиҿкаау агәыԥ ала урҭ аумҭақәа рыҟаҵара, –
шьауӷас ирзыԥҵәоуп ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа.

Ахәҭаҷ 330. Арԥаршеира, иԥаршеиу аусшәҟәқәа, аҳәынҭқарратә ҳамҭақәа, аштампқәа, амҳәырқәа, абланкқәа рыҟаҵара, мамзаргьы рыҭира

1. Зинк ҟазҵо, мамзаргьы уалԥшьак аҟынтәи ахақәиҭра азҭо, иԥаршеиу агәраргага, мамзаргьы иофициалтәу даҽа усшәҟәык, ахархәара, мамзаргьы аҭира хықәкыс иаҭаны рыҟаҵара, убас, иара убри хықәкыс иаҭаны Аԥсны Аҳәынҭқарра, мамзаргьы СССР Аҳәынҭқарратә ҳамҭақәа, аштамптәқәа, амҳәырқәа, абланкқәа рыҟаҵара, мамзаргьы рыҭира, –
шьауӷас ирзыԥҵәоуп ириашаны ашьақәыргыларатә усурақәа ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Даҽа цәгьаурак аҵәахра, мамзаргьы даҽа цәгьаурак аҟаҵара армариара хықәкыс иаҭаны урҭ аумҭақәа рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны ԥшьышықәса рҟынӡа.
3. Аусшәҟәы шԥаршеиу заа идырны ахархәара, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 331. Иԥаршеиу акциз еизгагатә маркақәа, иҷыдоу амаркақәа, иара убас, аиԥшратә дыргақәа рыҟаҵара, рыҭира, мамзаргьы урҭ рхархәара

1. Иԥаршеиу акциз еизгатә маркақәа, иҷыдоу амаркақәа, иара убас, аиԥшратә дыргақәа рыҭиразы рыҟаҵара, мамзаргьы рыҭира, –
шьауӷас иазыԥҵәоуп ахараԥса шәагаала ҩажәи жәаба нызқь инадыркны шә-нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Заа идырны иԥаршеиу акциз еизгатә маркақәа, иҷыдоу амаркақәа, мамзаргьы арԥаршеира иацәыхьчоу аиԥшратә дыргақәа рхархәара, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 332. Аррамаҵура ахысра аҽацәыԥхьакра

1. Аррамаҵура ахымсра азин ҟазҵо закәанла ишьақәыргылоу аҵаҵӷәы ыҟамкәа, аррамаҵурахь ацара аҽацәыԥхьакра, –
шьауӷас иазыԥҵәоуп ахараԥса шәагаала ҩынҩажәи жәаба нызқь инадыркны хынҩажәа нызқь мааҭ рҟынӡа, мамзаргьы ахақәиҭра алхәдатәра ҿҳәарала шықәсык инаркны хышықәса рҟынӡа.
2. Ахатә цәеижь ахәра анҵарала, иԥаршеиу аусшәҟәқәа заа реидкыларала, мамзаргьы амц аҳәара ала, мамзаргьы аҭагылазаашьа еицәазтәуа аҽакала аҽырчмазаҩра ахархәара азуны аррамаҵурахьы ацара аҽацәыԥхьакра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 333. Армчқәа реизакраан ааԥхьара аҽацәыԥхьакра 

1. Аԥсны Аҳәынҭқарра армчқәа реизакраан ааԥхьара аҽацәыԥхьакра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны хәышықәса рҟынӡа.
2. Аибашьра анцо аамҭазы уи аумҭа аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 334. Аԥсны Аҳәынҭқарра Аҳәынҭқарратә Дырга ҷыдеи Аҳәынҭқарратә бираҟи ахәымгара рзура

Аԥсны Аҳәынҭқарра Аҳәынҭқарратә Дырга ҷыдеи Аҳәынҭқарратә бираҟи ахәымгара рзура, –
шьауӷас иазыԥҵәоуп ахақәиҭра алхәдатәра ҿҳәарала шықәсык аҟынӡа.

Ахәҭаҷ 335. Ахамаԥызара

1. Ахамаԥызара, д.и., закәанла, мамзаргьы даҽа норматив-зинтә актк ала ишьақәыргылоу аԥҟара иақәымшәо, хаҳәатәала, аиҿкаара, мамзаргьы ауаҩытәыҩса ила зиашара амакра алшо, акы аҟаҵара, насгьы урҭ, акрызҵазкуа аиҿкаара, мамзаргьы ауаҩытәҩса ааха рыҭара алзыршо аҟаҵамҭа, –
шьауӷас иазыԥҵәоуп ахараԥса шәагаала жәа-нызқь инадыркны ҩажәи хәба нызқь мааҭ рҟынӡа, мамзаргьы ириашаны ашьақәыргыларатә усурақәа ҿҳәарала шықәсык инаркны ҩышықәса рҟынӡа.
2. Амч ахархәарала, мамзаргьы уи азы қәмақаррала хыхь иарбоу аумҭа аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

XI аҟәша. АРРАТӘ МАҴУРА ИАԤЫНГЫЛО АЦӘГЬАУРАҚӘА
33-тәи ахы. АРРАТӘ МАҴУРА ИАԤЫНГЫЛО АЦӘГЬАУРАҚӘА

Ахәҭаҷ 336. Арратә маҵура иаԥынгыло ацәгьаурақәа ҳәа иԥхьаӡоу закәу

1. Арратә маҵура иаԥынгыло ацәгьаурақәа ҳәа иԥхьаӡоуп аррамаҵурахь ааԥхьарала, мамзаргьы еиқәшаҳатрала, мамзаргьы Аԥсны Аҳәынҭқарра Арбџьармчқәа рҿы, даҽа ар еиҿкаарақәак, ҷыдалатәи ар еиҿкаарақәа рҿы аррамаҵура зхызго, иара убас, арра маҵура зхызгахьоу реизакрақәа ирылахәу атәылауаа рыла иҟаҵоу, аррамаҵура ахысшьа аԥҟарақәа ирҿагыло, абри ахы аҟны иазԥхьагәаҭоу ацәгьаурақәа.
2. Абри ахәҭаҷ аҿы зыхьӡ ҳәам аррамаҵура иаԥынгыло ацәгьаурақәа реицалахәцәа ашьаустә ҭакԥхықәра рзыԥҵәоуп абри Азакәанеидкылаҿы румҭа зықәшәо ахәҭаҷ ала.

Ахәҭаҷ 337. Адҵа анамыгӡара

1. Ишьақәыргылоу аԥҟара иақәыршәаны иҟаҵоу аиҳабы идҵа уи инапаҵаҟа иҟоу ила акыр ааха аррамаҵуразы изхылҿиааз анамыгӡара, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Гәыԥҩык ауаа рыла, гәыԥҩык ауаа заа еибыҳәаны мамзаргьы еиҿкаау агәыԥ ала, иара убас, ихьанҭоу аҵыхәтәа зхылҿиааз абри ахәҭаҷ актәи ахәҭаҿы иарбоу аумҭа аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Аиҳабы идҵа ишабалак, мамзаргьы ибааԥсны арратә маҵура азныҟәара ирылҵшәаны, аҵыхәтәа бааԥс зхылҿиааз анамыгӡара, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
4. Абри ахәҭаҷ актәи ахәҭаҿы иазԥхьагәаҭоу аумҭа аибашьраан, мамзаргьы аибашьратә ҭагылазаашьаан аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.

Ахәҭаҷ 338. Аҳәатәхамҵара

1. Аҳәатәхамҵара, д.и., аиҳабы идҵа анагӡара иаартны мап ацәкра, –
шьауӷас иазыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа.
2. Гәыԥҩык ауаа рыла, гәыԥҩык ауаа заа еибыҳәаны, мамзаргьы еиҿкаау агәыԥ ала, иара убас, ихьанҭоу аҵыхәтәа зхылҿиааз абри ахәҭаҷ актәи ахәҭаҿы иарбоу аумҭа аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.
3. Аибашьра анцо аан, мамзаргьы аибашьратә ҭагылазаашьа аныҟоу аамҭазы аҳәатәхамҵара, –
шьауӷас иазыԥҵәоуп ахақәиҭра алхәдатәра ҿҳәарала быжьшықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 339. Напышьашәала аҿагылара, мамзаргьы амаҵуратә уалԥшьақәа реилагара аҟынӡа аиҳабы инагара

1. Аиҳабы иҿагылара, иара убас, аррамаҵуратә уалԥшьақәа рынагӡара зду даҽаӡәы иҿагылара, мамзаргьы амч ахархәарала, мамзаргьы уи аҩыза аҟаҵаразы қәмақаррала иду ауалԥшьақәа реилагара аҟынӡа аиҳабы инагара, –
шьауӷас ирзыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа.
2. Урҭ аумҭақәа ҟаҵазар:
а) гәыԥҩык ауаа, гәыԥҩык ауаа заа еибыҳәаны, мамзаргьы еиҿкаау агәыԥ ала;
б) абџьар ахархәара азурала;
в) ихьанҭоу, мамзаргьы бжьаратәла ихьанҭоу ааха агәабзиара аҭарала, мамзаргьы ихьанҭоу даҽа ҵыхәтәақәак риура ала, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭақәа аибашьраан, мамзаргьы аибашьратә ҭагылазаашьа аныҟоу аамҭазы аҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 340. Аиҳабы иқәмақарра

1. Аиҳабы иду аррамаҵуратә уалԥшьақәа рынагӡара дахырҟьаны ишьразы, ахәра инҵаразы, мамзаргьы ипҟаразы иқәмақарра, –
шьауӷас иазыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа.
2. Абри ахәҭаҷ актәи ахәҭаҿы иазԥхьагәаҭоу аумҭа аибашьраан, мамзаргьы аибашьратә ҭагылазаашьа аныҟоу аамҭазы аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәҭаҷ 341. Аиҳабы изкны амч ахархәара 

1. Аррамаҵуратә уалԥшьақәа рынагӡараан, мамзаргьы урҭ ауалԥшьақәа рынагӡара дырхырҟьаны аиҳабы ипҟара, мамзаргьы уи изкны даҽа мчрак ахархәара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
2. Урҭ аумҭақәа ҟаҵазар:
а) гәыԥҩык ауаа, гәыԥҩык ауаа заа еибыҳәаны, мамзаргьы еиҿкаау агәыԥ рыла;
б) абџьар ахархәарала;
в) ихьанҭоу, мамзаргьы бжьаратәла ихьанҭоу ааха агәабзиара аҭарала, мамзаргьы ихьанҭоу даҽа ҵыхәтәақәак риура ала, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.
3. Абри ахәҭаҷ актәи, мамзаргьы аҩбатәи ахәҭақәа рыла иазԥхьагәаҭоу аумҭақәа аибашьраан, мамзаргьы аибашьратә ҭагылазаашьа аныҟоу аамҭазы рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.

Ахәҭаҷ 342. Аруаа дара-дара аиҳабра-еиҵыбра анрыбжьам реизыҟазаашьа еиқәзыршәо аԥҟаԥҵәатә ԥҟарақәа реилагара

1. Аруаа дара-дара аиҳабра-еиҵыбра анрыбжьам апатуи аҳаҭыри рыларҟәрала, мамзаргьы тәамбашақә ааха змоу изныҟәарала, мамзаргьы уи изкны амч ахархәарала реизыҟазаашьа еиқәзыршәо аԥҟаԥҵәатә ԥҟарақәа реилагара, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Уи аумҭа ҟаҵазар:
а) ҩыџьа, мамзаргьы ҩыџьа инареиҳаны ирызкны;
б) гәыԥҩык ауаа, гәыԥҩык ауаа заа еибыҳәаны, мамзаргьы еиҿкаау агәыԥ рыла;
в) абџьар ахархәарала;
г) бжьаратәла ихьанҭоу ааха агәабзиара аҭарала, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.
3. Ихьанҭоу аҵыхәтәақәа рхылҿиаарала абри ахәҭаҷ актәи, мамзаргьы аҩбатәи ахәҭақәа рҿы иазԥхьагәаҭоу аумҭақәа рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 343. Аруаҩы иаҳаҭыр аларҟәра 

1. Аррамаҵуратә уалԥшьақәа рынагӡараан, мамзаргьы урҭ ауалԥшьақәа рынагӡара дырхырҟьаны аруаҩык ила даҽа аруаҩык иаҳаҭыр аларҟәра, –
 шьауӷас иазыԥҵәоуп алеишәарҽеиратә баталион ашҟа аиагара ҿҳәарала шықәсык аҟынӡа.
2. Аррамаҵуратә уалԥшьақәа рынагӡараан, мамзаргьы урҭ ауалԥшьақәа рынагӡара дырхырҟьаны аиҵбы ила аиҳабы, мамзаргьы аиҳабы ила аиҵбы иаҳаҭыр аларҟәра, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы убри иаҟароу аҿҳәарала ахақәиҭра алхәдатәра.

Ахәҭаҷ 344. Хамаԥызарала архәҭа, мамзаргьы аррамаҵураҭыԥ аныжьра
 
1. Хамаԥызарала архәҭа, мамзаргьы аррамаҵураҭыԥ аныжьра, иара убас, архәҭаҟынтәи аамҭала амаҵураныҟәара, ԥсшьара, мамзаргьы ахәшәтәырҭахь ишьҭу, даҽа архәҭак аҟынтәи ииагоу, мамзаргьы амаҵура зыҭоу, ааԥхьарала аррамаҵура зхызго аруаҩы дызлоу архәҭахь игьежьразы иазгәаҭоу аҿҳәара ҩаха-ҩымш инареиҳаны, аха жәамш иреиҳамкәа ирқьиагоу ҽыҵгада ахырԥара, –
шьауӷас ирзыԥҵәоуп алеишәарҽеиратә баталион ашҟа аиагара ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Алеишәарҽеиратә баталион аҟны ашьауӷа зхызго ила абри ахәҭаҷ актәи ахәҭаҿы иазԥхьагәаҭоу аумҭақәа рыҟаҵара, –
шьауӷас ирзыԥҵәоуп ахақәиҭра алхәдатәра аҿҳәарала шықәсык инаркны хышықәса рҟынӡа.
3. Хамаԥызарала архәҭа, мамзаргьы аррамаҵураҭыԥ аныжьра, иара убас, аррамаҵурахь агьежьразы иазгәаҭоу аҿҳәара жәамш инареиҳаны, аха мызкы еиҳамкәа ааԥхьарала, мамзаргьы еиқәшаҳаҭрала аррамаҵура зхызго аруаҩ ила ирқьиагоу ҽыҵгада ахырԥара, –
шьауӷас ирзыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ԥшьышықәса рҟынӡа.
4. Абри ахәҭаҷ ахԥатәи ахәҭаҿы иазԥхьагәаҭоу аумҭа ҟаҵазар, ҿҳәарала мызкы еиҳаны, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
5. Абри ахәҭаҷ актәи, аҩбатәи, ахԥатәи, аԥшьбатәи ахәҭақәа рҿы иазԥхьагәаҭоу аумҭақәа гәыԥҩык рыла рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.
6. Абри ахәҭаҷ ахԥатәи, аԥшьбатәи, ахәбатәи ахәҭақәа рҿы иазԥхьагәаҭоу аумҭақәа аибашьраан, мамзаргьы аибашьратә ҭагылазаашьа аныҟоу аамҭазы рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.
Азгәаҭа. Абри ахәҭаҷ актәи ахәҭаҿы иазԥхьагәаҭоу аумҭа раԥхьаӡа акәны иҟазҵаз аруаҩ ашьаустә ҭакԥхықәра аҟынтәи ихы дақәиҭтәызар алшоит дызҭашәаз ихьанҭоу аҭагылазаашьа иахҟьаны акәзар уи изыҟаиҵаз.

Ахәҭаҷ 345. Арра ацәыбналара

1. Арра ацәыбналара, д.и., хамаԥызарала аррамаҵура ахысра аҽацәыԥхьакра хықәкыс иҟаҵаны архәҭа, мамзаргьы аррамаҵураҭыԥ аныжьра, мамзаргьы иара убри хықәкыс иҟаҵаны аррамаҵурахь акылымсра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.
2. Аруаҩ имадоу абџьар шимоу арра ацәыбналара, иара убас, заа еибыҳәаны гәыԥҩык ауаа, мамзаргьы еиҿкаау гәыԥҩыла арра ацәыбналара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.
3. Абри ахәҭаҷ актәии аҩбатәии ахәҭақәа рҿы иазԥхьагәаҭоу аумҭақәа аибашьраан, мамзаргьы аибашьратә ҭагылазаашьа аныҟоу аамҭазы рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.

Ахәҭаҷ 346. Ҽырчмазаҩрала, мамзаргьы даҽа ҽыҵгак ала аррамаҵуратә уалԥшьақәа рынагӡара аҽацәыԥхьакра

1. Ҽырчмазаҩрала, мамзаргьы ахатә цәеижь ахәра анҵарала, мамзаргьы аусшәҟәы ԥаршеи аҟаҵарала, мамзаргьы даҽа мцҳәарак ала аруаҩы иррамаҵуратә уалԥшьақәа рынагӡара рҽацәыԥхьакра, –
шьауӷас иазыԥҵәоуп ахақәиҭра алхәдатәра ҿҳәарала хышықәса рҟынӡа.
2. Уи аумҭа аррамаҵура аҟынтәи зынӡак ахақәиҭра аиура хықәкыс иаҭаны аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Урҭ аумҭақәа аибашьраан, мамзаргьы аибашьра аҭагылазаашьа аныҟоу аамҭазы рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәҭаҷ 347. Аибашьратә хаҩара анагӡара аԥҟарақәа реилагара

1. Аԥсны Аҳәынҭқарра ашәарҭадаратә зҿлымҳарақәа ааха рызҭаз, мамзаргьы ааха рыҭара зылшоз, гәҽанҵарада ақәылара ианаамҭоу агәаҭареи аанкылареи хықәкыс измоу аибашьратә хаҩара (еибашьралатәи аҟарулра) анагӡара аԥҟарақәа реилагара, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала шықәсык инаркны хышықәса рҟынӡа.
2. Ихьанҭоу аҵыхәтәа ахҟьартә уи аумҭа аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭа аибашьраан, мамзаргьы аибашьратә ҭагылазаашьа аныҟоу аамҭазы аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәохә шықәса рҟынӡа.

Ахәҭаҷ 348. Аҳәаахьчаратә маҵура анагӡаратә ԥҟарақәа реилагара

1. Аҳәаахьчаратә усдҵа, мамзаргьы аҳәаа ахьчара иадҳәалоу даҽа уск назыгӡо аусдҵауаа ирылахәу аруаҩ ила аҳәаахьчаратә маҵура анагӡаратә ԥҟарақәа реилагара, уи аумҭа иахылҿиаазар, мамзаргьы иахылҿиаартә иҟалозар Аԥсны Аҳәынҭқарра ашәарҭадаратә зҿлымҳарақәа ааха риура, –
шьауӷас иазыԥҵәоуп ахақәиҭра алхәдатәра ҿҳәарала шықәсык инаркны хышықәса рҟынӡа.
2. Абри ахәҭаҷ актәи ахәҭаҿы иазԥхьагәаҭоу аумҭа ихьанҭоу аҵыхәтәақәа ахылҿиаара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса аҟынӡа.

Ахәҭаҷ 349. Аҟарулмаҵура аԥҟаԥҵәатә ԥҟарақәа реилагара

1. Аҟарулмаҵура иахьчоз аобиектқәа ааха риура алзыршаз аҟарулмаҵура аԥҟаԥҵәатә ԥҟарақәа аҟарул иалахәу аруаҩ ила реилагара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса рҟынӡа.
2. Абри ахәҭаҷ актәи ахәҭаҿы иазԥхьагәаҭоу аумҭа ихьанҭоу аҵыхәтәақәа ахылҿиаара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭа аибашьраан, мамзаргьы аибашьратә ҭагылазаашьа аныҟоу аамҭазы аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

Ахәҭаҷ 350. Ауаажәлар рҭышәынтәалара ахьчареи ауаажәларратә шәарҭадара ахьчареи ирызку амаҵура анагӡаратә ԥҟарақәа реилагара.

1. Ауаажәлар рҭышәынтәалареи ауаажәларратә шәарҭадареи рыхьчара иазку арратә усдҵауаа реилазаара иалоу аруаҩ ила атәылауаа рзинқәеи разҿлымҳарақәеи ааха риура алзыршаз аррамаҵура анагӡаратә ԥҟарақәа реилагара, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала фымз инадыркны ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Ихьанҭоу аҵыхәтәақәа зхылҿиааз уи аумҭа, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.

Ахәҭаҷ 351. Аҩныҟатәи аррамаҵуреи агарнизон аҟны аԥыԥшреи (апатруль) ирызку аԥҟаԥҵәатә ԥҟарақәа реилагара

Архәҭа аҩныҵҟатәи амаҵура иаҵанакуа уахыки ҽнаки аусдҵауаа (аҟарули авахтеи аламкәа) реилазаара иалахәу ауаҩытәыҩса, иара убас, аԥыԥшратә усдҵауаа реилазаара иалахәу ауаҩытәыҩса ила ихьанҭоу аҵыхәтәақәа зхылҿиааз агарнизон аҿтәи аԥҟаԥҵәатә ԥҟарақәа реилагара, –
шьауӷас ирзыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 352. Аибашьыгатә хархәагақәа аӷа иҭара, мамзаргьы изныжьра

Аиҳабы имадоу абџьармчқәа аӷа изныжьра, иара убас, аибашьратә ҭагылазаашьа иахымҟьаз, ацхыраара аӷа иҭара хықәкыс иаманы, ажәылараан ахрыӷәӷәарҭақәа, аибашьыгатә техника убас егьырҭ аибашьыгатә хархәагақәа аӷа изныжьра, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 353. Аҭахара иаҿу арратә ӷба ааныжьра

1. Змаҵуратә уалԥшьақәа ихарҭәааны инамыгӡакәа акомандаҟаҵаҩ ила аҭахара иаҿу арратә ӷба ааныжьра, иара убас, аӷба акоманда алахәылаҩ ила ишахәҭоу еиԥш акомандаҟаҵаҩ, идҵақәа имоукәа арратә ӷба ааныжьра, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықшса рҟынӡа.
2. Абри ахәҭаҷ актәи ахәҭаҿы иазԥхьагәаҭоу аумҭа аибашьраан, мамзаргьы аибашьратә ҭагылазаашьа аныҟоу аамҭазы аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 354. Хамаԥызарала арқәа реиҿагыларҭатә дәы ааныжьра, мамзаргьы аибашьраан абџьар ашьҭыхра мап ацәкра, –

1. Хамаԥызарала арқәа реиҿагыларҭатә дәы ааныжьра, мамзаргьы аибашьраан абџьар ашьҭыхра мап ацәкра, –
шьауӷас ирзыԥҵәоуп ахақәиҭра алхәдатәра ҿҳәарала аашықәса инадыркны жәохә шықәса рҟынӡа.

Ахәҭаҷ 355. Арратә мазара гәҭакыла аԥхасҭатәра, мамзаргьы абжьыхра

1. Абџьар, аџьаԥҳаны, мамзаргьы арратә техника амаҭәарқәа гәҭакыла рыԥхасҭатәра, мамзаргьы рыбжьыхра, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Уи аумҭа ихьанҭоу аҵыхәтәақәа рхылҿиаара, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭа аибашьраан, мамзаргьы аибашьратә ҭагылазаашьа аныҟоу аамҭазы аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 356. Машәырла арратә мазара аԥхасҭатәра, мамзаргьы абжьыхра

Абџьар, аџьаԥҳаны, мамзаргьы арратә техника амаҭәахәқәа машәырла аԥхасҭатәра, мамзаргьы абжьыхра уи аумҭа ихьанҭоу аҵыхәтәа ахылҿиаазар, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала фымз инадыркны шықәсыкынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.

Ахәҭаҷ 357. Арратә мазара арӡра

1. Аррамаҵураҿы ахархәаразы аруаҩ имадоу абџьар, аџьаԥҳаны аиҭаҵгатә хархәагақәа, техникала аиқәыршәагатә маҭәарқәа, арратә мазара рыхьчара аԥҟарақәа реилагара иахҟьаны рырӡра, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала шықәсык аҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Абри ахәҭаҷ актәи ахәҭаҿы иазԥхьагәаҭоу аумҭақәа аибашьраан, мамзаргьы аибашьратә ҭагылазаашьа аныҟоу аамҭазы рыҟаҵара, –
шьауӷас ирзыԥҵәоуп ахақәиҭра алхәдатәра ҿҳәарала ҩышықәса инадыркны быжьшықәса рҟынӡа.

Ахәҭаҷ 358. Абџьар, мамзаргьы ааигәа иҟоу рзы иҳараку ашәарҭара зцу амаҭәарқәа рхархәашьа аԥҟарақәа реилагара

1. Ааигәа-сигәа иҟоу рзы иҳараку ашәарҭара зцу абџьар, аџьаԥҳаны, арадиоактивтә маҭәарқәа, иԥжәауа амаҭәашьарқәа, мамзаргьы даҽа маҭәашьарқәак рызныҟәашьа аԥҟарақәа реилагара, насгьы уи иахҟьаны машәырла ауаҩытәыҩса игәабзиара ааха аҭара, арратә техника аԥхасҭатәра, мамзаргьы ихьанҭоу даҽа ҵыхәтәак аҟалара, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала ҩышықәса рҟынӡа.
2. Уи аумҭа ауаҩытәыҩса машәырла иԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала ҩышықәса инадыркны хәышықәса рҟынӡа.
3. Абри ахәҭаҷ актәи ахәҭаҿы иазԥхьагәаҭоу аумҭа машәырла ҩыџьа, мамзаргьы ҩыџьа инареиҳаны рыԥсра ахылҿиаар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.

Ахәҭаҷ 359. Амашьынақәа рныҟәгареи рхархәареи аԥҟарақәа реилагара

1. Аибашьагатә, иҷыдоу, мамзаргьы амҩангагатә машьынақәа рныҟәгареи рхархәареи аԥҟарақәа реилагара иахҟьаны машәырла ауаҩытәыҩса игәабзиара ихьанҭоу, мамзаргьы бжьаратәла ихьанҭоу ааха аиура, –
шьауӷас иазыԥҵәоуп алеишәарҽеиратә баталион ашҟа аиагара ҿҳәарала ҩышықәса рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа, мамзаргьы уи ада.
2. Абри аумҭа машәырла ауаҩытәыҩса иԥсра ахҟьара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хәышықәса рҟынӡа, мамзаргьы уи ада.
3. Абри ахәҭаҷ актәи ахәҭаҿы иазԥхьагәаҭоу, ҩыџьа, мамзаргьы ҩыџьа инареиҳаны рыԥсра ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала хәышықәса инадыркны жәашықәса рҟынӡа.

Ахәҭаҷ 360. Аԥырра, мамзаргьы уи аҽазыҟаҵаратә ԥҟарақәа реилагара

Машәырла ауаҩытәыҩса иԥсра, мамзаргьы ихьанҭоу даҽа ҵыхәтәак зхылҿиааз аԥырра, мамзаргьы уи аҽазыҟаҵара аԥҟарақәа реилагара, мамзаргьы арратә ԥрыгатә аппаратқәа рхархәара даҽа ԥҟарақәак реилагара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.

Ахәҭаҷ 361. Аӷбаныҟәгаратә ԥҟарақәа реилагара

Арратә ӷба арныҟәгара, мамзаргьы ахархәара аԥҟарақәа реилагара уи аумҭа машәырла ауаҩытәыҩса иԥсра, мамзаргьы ихьанҭоу даҽа ҵыхәтәак ахҟьазар, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны жәашықәса рҟынӡа.

Ахәҭаҷ 362. Аԥсицәӡара

Аибашьырҭатә дәы аҟынтәи иԥсыз, мамзаргьы ихәу ауаҩытәыҩса иааигәа иҟоу имаҭәаҩыҭәа аӡара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.

XII аҟәша. АУААТӘЫҨСАРА АҬЫНЧРЕИ АШӘАРҬАДАРЕИ ИРԤЫНГЫЛО АЦӘГЬАУРАҚӘА
34-тәи ахы. АУААТӘЫҨСАРА АҬЫНЧРЕИ АШӘАРҬАДАРЕИ ИРԤЫНГЫЛО АЦӘГЬАУРАҚӘА

Ахәҭаҷ 363. Игәрыму аибашьра ахтразы аплан ҟаҵара, аҽазырмазеира, амҩаԥгара

1. Игәрыму аибашьра аплан аҟаҵара, аҽазырмазеира, ахтра, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа.
2. Игәрыму аибашьра амҩаԥгара, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 364. Игәрыму аибашьра ахтразы иаартны ааԥхьара аҟаҵара

1. Игәрыму аибашьра ахтразы иаарту ааԥхьарақәа рыҟаҵара, –
шьауӷас ирзыԥҵәоуп ахараԥса шәагаала ҩынҩажәи жәаба инадыркны шәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала хышықәса рҟынӡа.
2. Абри ахәҭаҷ актәи ахәҭаҿы иазԥхьагәаҭоу аумҭа жәлары зегьы адырра рыҭагатә хархәагақәа рыла аҟаҵара, мамзаргьы Аԥсны Аҳәынҭқарра ахәынҭқарратә маҵура назыгӡо ауаҩ ила аҟаҵара, –
шьауӷас ирзыԥҵәоуп ахараԥса шәагаала шә-нызқь инадыркны ҩышәи ҩынҩажәи жәаба нызқь мааҭ рҟынӡа, мамзаргьы ахақәиҭра алхәдатәра ҿҳәарала ҩышықәса инадыркны хәышықәса рҟынӡа, уи инацҵаны маҵураҭыԥқәаки усурҭақәаки рҿы аҭыԥ анкылара ақәиҭымра ҿҳәарала хышықәса рҟынӡа.

Ахәҭаҷ 365. Аибашьра амҩаԥгаразы ззин ыҟам ахархәагақәеи аметодқәеи ахархәара рзура

1. Атҟәацәа, мамзаргьы атәылауаа гәымбылџьбарала рызныҟәара, иампыҵахалоу аҵакырадгьыл аҿы иҟоу амилаҭтә мазара аимҵәара, жәларбжьаратәи аилаӡара ала аибашьраҿы зхархәара ԥку ахархәагақәеи аметодқәеи ахархәара рзура, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа.
2. Жәларбжьаратәи аилаӡара ала зхархәара ԥку, хыԥхьаӡара рацәала ауаа ҭазырхо абџьар, ахархәара азура, –
шьауӷас иазыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 366. Анырҵәара 

Шьрала, ргәабзиарақәа ихьанҭаӡоу аахақәа рыҭарала, ахшароура мчыла аԥкрала, ахәыҷқәа мчыла ирымхны даҽаџьара рышьҭрала, мчыла ахырҵәарала, мамзаргьы аԥсҭазаара алзмыршо аҭагылазаашьа аԥҵарала, амилаҭҭә, арасатә, адинхаҵаратә гәыԥ иҟаӡамызшәа рыхшьаара иазку аусқәа рымҩаԥгара, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа, мамзаргьы ԥсраҽнынӡа ахақәиҭра алхәдатәра, мамзаргьы ашьрақәҵара.

Ахәҭаҷ 367. Ақәхра 

Хырацәала, мамзаргьы хкырацәала аԥстәқәеи ашәаԥыџьаԥи рықәхра аҳауатә, мамзаргьы аӡытә ԥсабара ахәшәыркра, иара убас, аекологиатә хлымӡаах зыхҟьаша даҽа усқәак рымҩаԥгара, –
шьауӷас ирзыԥҵәоуп ахақәиҭра алхәдатәра ҿҳәарала жәашықәса инадыркны жәохә шықәса рҟынӡа.

Ахәҭаҷ 368. Ақьырауаҩра 

1. Ауаҩытәыҩса ихархәаразы ихыхра (иргәыбзыӷра), акы ирҵара, ԥарала, мамзаргьы мазарала еиқәыршәара, иара убас, бџьарлатәи аиҿагылараҿы, мамзаргьы аибашьраҿы хархәара изура, –
шьауӷас ирзыԥҵәоуп ахақәиҭра алхәдатәра ҿҳәарала ԥшьышықәса инадыркны аашықәса рҟынӡа.
2. Урҭ аумҭақәа амаҵуратә ҭагылазаашьа ахархәарала, мамзаргьы зықәра намӡац изкны рыҟаҵара, –
шьауӷас иазыԥҵәоуп ахақәиҭра алхәдатәра ҿҳәарала быжьшықәса инадыркны жәохә шықәса рҟынӡа.
3. Бџьарла аиҿагылараҿы, мамзаргьы аибашьраҿы ақьырауаҩ иҽалархәра, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны быжьшықәса рҟынӡа.
Азгәаҭа. Ақьырауаҩы ҳәа дыԥхьаӡоуп бџьарла еиҿагылоу, мамзаргьы еибашьуа аҳәынҭқаррақәа рахьтә акгьы иатәылауаҩым, урҭ аҳәынҭқаррақәа рҵакырадгьыл аҟны ҭышәынтәаларала инымхо, қьырауаҩык иаҳасаб ала акрырҳара иашьҭоу ауаҩытәыҩса.

Ахәҭаҷ 369. Жәларбжьаратәи азинқәа ирыхьчо ауаҩытәыҩсеи аиҿкаареи рықәлара

1. Жәларбжьаратәи азинқәа ирыхьчо атәым ҳәынҭқарра ахаҭарнак, мамзаргьы жәларбжьаратәи аиҿкааратә усуҩы, иара убас, жәларбжьаратәи азинқәа ирыхьчо амаҵуратә, мамзаргьы анхарҭатә хыбрақәа, мамзаргьы амҩангагатә хархәагақәа рықәлара, –
шьауӷас иазыԥҵәоуп ахақәиҭра алхәдатәра ҿҳәарала хәышықәса рҟынӡа.
2. Аибашьразы аичырчара, мамзаргьы жәларбжьаратәи аизыҟазаашьа аруадаҩра хықәкыс иаҭаны абри ахәҭаҷ актәи ахәҭаҿы иазԥхьагәаҭоу аумҭа аҟаҵара, –
шьауӷас иазыԥҵәоуп ахақәиҭра алхәдатәра ҿҳәарала хышықәса инадыркны аашықәса рҟынӡа.


Ацҵа 1 

АӠБАРА АШЬАУӶАҚӘҴАРАЛА ЗЫМХРА ԤКУ АМАЗАРА АИҚӘЫԤХЬАӠА

1. Зус ӡбоу иҟынтәи амхра ҟалом иара ихатәыз, мамзаргьы иара азеиԥш хатәраҿы изалаз ихәҭаа аҟынтәи анаҩс еиқәыԥхьаӡоу амазареи амаҭәарқәеи:
а) иааиԥмырҟьаӡакәа иҭаацәеи иареи нхарҭас иахьрымаз анхарҭа ҩны ауаҭах, мамзаргьы урҭ рыхәҭақәак (иҭаацәа зегь рзы ҩнык, мамзаргьы уаҭахк еиҳамкәа);
б) зус ӡбоу иҭаацәа рзы аԥсҭазаараҿы зда ԥсыхәа амам аҩнымаҭәа;
в) амаҵурҭеи акрыфарҭеи рҿы иҟоу ачысмаҭәа, иара убас, ахархәараҿы иҟоу ацәарҭамаҭәа;
г) ахымхәацәа рзы еиҭаҵгас ҷыдала иазԥхьагәаҭоу ахархәагақәа;
д) зус ӡбоу ианашьоу аҳәынҭқарратә ҳамҭақәеи, жәларбжьаратәи аԥхьахәқәеи;
е) ақыҭанхамҩатә еихаԥсыхә, анхамҩатә ргыларақәа, иара убас, иҭаацәа рхы зланыҟәыргаша арахә иреиҵаӡоу ахыԥхьаӡара;
ж) ашәҟәқәа.
2. Зус ӡбоу имхра ҟалом иҭаацәа рыԥсҭазаара еиқәыршәагас зда ԥсыхәа амам иара ихатәыз, мамзаргьы азеиԥш хатәраҿы иара ихәҭаз егьырҭ амазарақәеи амаҭәахәқәеи.
Азгәаҭа. Абри аиқәыԥхьаӡа аҟнытәи маҭәарқәак рыцәгара алшоит урҭ амаҭәарқәа хыԥхьаӡарала зус ӡбоуи уи иҭаацәеи зда ԥсыхәа рымам ахыԥхьаӡара аҵкыс акыр еиҳазар, мамзаргьы зыхә ҳараку аметалл иалхызар, иҽырбагоу, мамзаргьы аҭоурыхтәи асахьаҭыхратәи аҵакду змоу амаҭәар.

Аԥсны Аҳәынҭқарра Ахада				С. Багаԥшь
ақ. Аҟәа ажьырныҳәамза 10, 2007 ш.
N 1555-с-XIV
 
Ахқәа (при верстке автоматически указывается)

 









 PAGE   \* MERGEFORMAT 1




